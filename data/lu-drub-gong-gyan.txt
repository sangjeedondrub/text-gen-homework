དབུ་མའི་ཟབ་གནད་སྙིང་པོར་དྲིལ་བའི་ལེགས་བཤད་ཀླུ་སྒྲུབ་དགོངས་རྒྱན་ཞེས་བྱ་བ་བཞུགས་སོ༎
དགེ་འདུན་ཆོས་འཕེལ། བདུད་ཀྱི་མཚོན་ཆ་རྩུབ་མོ་དག་ལ་འཇམ་མཉེན་མེ་ཏོག་ལན་དུ་སྦྱིན༎
ལྷས་བྱིན་ཁྲོས་པའི་སྒྱོགས་རྡོ་འཕངས་ཚེ་མི་སྨྲའི་བརྟུལ་ཞུགས་དང་དུ་བླངས༎
རང་གི་དགྲ་ལ་སྡང་མིག་ཙམ་ཡང་བལྟ་བར་མི་ནུས་ཤཱཀྱའི་སྲས༎
འཇིགས་རུང་འཁོར་བའི་དགྲ་ཆེན་སྐྱོབས་པའི་གྲོགས་སུ་ཤེས་ལྡན་སུ་ཡིས་བཀུར༎
དགེ་ལེགས་ཞི་བསིལ་བདུད་རྩིའི་འབྱུང་གནས་ཐར་པའི་ལམ༎
འདུན་པས་ཕྲ་ཞིབ་མ་ནོར་མཚོན་པ་སྲིད་པའི་མིག།
ཆོས་རྗེ་སྨྲ་བའི་སེང་གེ་མཆོག་ནི་འདིའོ་ཞེས༎
འཕེལ་འགྲིབ་མེད་པར་རིགས་སྨྲ་ཚོགས་ཀྱིས་རྟག་ཏུ་གུས༎
གང་གི་མཁྱེན་པའི་ཉི་མའི་དཀྱིལ་འཁོར་ཀུན་ཏུ་བཟང་པོའི་མཁའ་དབྱིངས་ནས༎
སྐྱེས་སྦྱངས་ཤེས་རབ་དམན་པ་ཁོ་བོའི་སྙིང་གི་པདྨོའི་དགའ་ཚལ་དུ༎
རིགས་པའི་འོད་ཟེར་ལན་སྟོང་འཁྱིལ་བའི་ལེགས་བཤད་གེ་སར་འཛུམ་པའི་དཔལ༎
སྲིད་གསུམ་མཁས་པའི་བུང་བས་དོན་རྒྱུད་སྦྲང་རྩི་མངར་མོར་ལོངས་སྤྱོད་ཅིག།
རང་གི་སེམས་ལ་ཇི་ལྟར་ཤར་བ་བཞིན་ཐག་བཅད་པ་ཙམ་ལས། རྩ་བ་གཞན་ཅི་ཡང་མེད།
ལན་བཏབ་པ་ཡང་། ངའི་སེམས་ལ་ཡོད་པ་ཡིན་པར་ཤར་ཞེས་སྨོས་པ་ཙམ་ཡིན།
དོན་ལ་ཁོ་རང་གི་སེམས་ལ་འཆར་ཚུལ་ལྟར་ཐག་བཅད་པ་ཙམ་ཡིན་གྱི། རྒྱུ་མཚན་གཞན་ནི་ཅི་ཡང་མེད།
ཤེས་བྱ་དང་། ཚད་མ་ལ་སོགས་པའི་གྲས་སུ་འཇོག་པ་ཡིན་ནོ༎
དེ་ལ་ཁ་མི་མཐུན་པའི་ལྟ་བ་གང་ཡིན་ལོག་ལྟ་དང་། འཁྲུལ་ཤེས་སོགས་སུ་བྱེད་པ་ཡིན་ནོ༎
ཁ་མཐུན་ལུགས་དེ་ཡང་། རེས་འགའ་ནི་ལུང་ཙམ་ཞིག་ལ་ཐུག་ནས་མཐུན་པ་ཡོད།
དཔེར་ན་ཁ་ཆེ་གཉིས་ཀྱིས་རྔ་མོང་གི་ཤ་ཟ་ཆོག་མི་ཆོག་ལ་རྩོད་པ་བྱས་པའི་མཐར།
གོ་རའི་ནང་དུ་རྔ་ཤ་ཟ་བའི་གནང་བ་ཐོབ་པ་མཐོང་བའི་ཚེ་གཉིས་ཀ་ཡང་། དེ་ཟ་ཆོག་པའི་སྟེང་དུ་ཁ་མཐུན་པ་བཞིན་ནོ༎
དཔེར་ན་ལ་ཕར་རྒྱབ་ན་མེ་ཡོད་མེད་རྩོད་པ་ན། ལའི་ཁར་དུ་བ་མཐོང་ནས་གཉིས་ཀ་ཁ་མཐུན་པ་ལྟ་བུ།
གང་ལྟར་ཡང་གཉིས་ཀའི་དབང་པོ་མངོན་སུམ་དུ་མཐོང་བ་ན། རྩོད་པ་མེད་པར་ཁ་མཐུན་པ་ནི་སོ་སོའི་སྐྱེ་བོ་ཐམས་ཅད་ལ་ཡོད་དོ༎
ཡུལ་དེའི་མི་ཐམས་ཅད་ཀྱང་། དུང་དཀར་སེར་པོ་ཡིན་པ་ལས་དཀར་པོ་མེད་པ་ཁ་མཐུན་མོད་ཀྱི།
དེ་ཙམ་གྱིས་དུང་དཀར་སེར་པོ་ཡིན་པར་འཇོག་མི་ནུས་པ་ཡིན་ནོ༎
དོན་དེ་ཡོད་པ་ཐག་མི་ཆོད་ལ། ཁྲི་དང་སྟོང་ཁ་མཐུན་པས་ཀྱང་ཐག་མི་ཆོད།
མིའི་འགྲོ་བ་ཐམས་ཅད་ཁ་མཐུན་པས་ཀྱང་ཐག་མི་ཆོད།
ཁམས་གསུམ་གྱི་སོ་སྐྱེ་ཐམས་ཅད་ཁ་མཐུན་པས་ཀྱང་ཐག་མི་ཆོད་པ་ཡིན།
དེ་དང་མི་མཐུན་པར་སྨྲ་བ་རྣམས་ལ་སྐུར་འདེབས་དང་། ཆད་ལྟ་སོགས་སུ་དྲིལ་སྒྲོག་པ་ཡིན་ནོ༎
དེས་ན་རང་ཅག་གིས་ཡོད་མེད་སྨྲས་པ་རྣམས་ནི་དོན་ལ་རང་རེའི་བློ་ངོ་ལ་འཆར་རྒྱུ་ཡོད་པའི་གྲས་རྣམས་ཡིན།
ེད་པ་དང་མི་སྲིད་ཅེས་སྨྲས་པ་རྣམས་ནི་རང་ཅག་གི་བློ་ངོ་ལ་འཆར་མ་ཐུབ་པའི་གྲས་རྣམས་ཡིན།
བཞི་བརྒྱ་པར། དེ་ཉིད་ཕྱིར་ན་འཇིག་རྟེན་ཀུན༎
སྨྱོན་པ་ཡིན་ཞེས་ཅིས་མི་འཐད༎
ཅེས་པའི་ཐད་ཀྱི་འགྲེལ་བ་ལས། སྔོན་ཡུལ་ཞིག་ན་རྩིས་མཁན་ཞིག་ཡོད་པ།
རྒྱལ་པོའི་དྲུང་དུ་སོང་ནས་ད་ལྟའི་ཉིན་བདུན་པ་ལ་ཆར་པ་ཞིག་འབབ་པ་དེའི་ཆུ་ཁ་ལ་སོང་ཚད་ཀུན་སྨྱོན་པར་འགྱུར་རོ༎
ཞེས་སྨྲས་སོ། རྒྱལ་པོས་དེ་ཐོས་ནས་རང་གི་ཆུ་བཏུང་བའི་ཁྲོན་པའི་ཁ་ལེགས་པར་གཡོགས་ནས་ཆར་པའི་ཆུ་ནང་དུ་མི་འཆོར་བར་བྱས།
འབངས་རྣམས་ཀྱིས་ནི་དེ་འདྲ་མ་ནུས་པས་ཐམས་ཅད་ཀྱི་ཁ་ལ་ཆུ་དེ་སོང་བས་ཀུན་ཀྱང་སྨྱོན་པར་སོང་།
རྒྱལ་པོ་གཅིག་པུ་སེམས་རྣལ་དུ་གནས་ནས་བསྡད།
རྒྱལ་པོའི་བསམ་ཚུལ་བརྗོད་ཚུལ་མི་མཐུན་པར་སོང་བས་ཐམས་ཅད་ཀྱིས་རྒྱལ་པོ་ལ་སྨྱོན་པ་ཞེས་སྨོད་པས། མཐར་རྒྱལ་པོ་ཡང་འུ་ཐུག་ནས་ཆུ་དེ་བཏུང་བས་ཀུན་དང་མཐུན་པར་གྱུར་ཏོ༎
ཞེས་གསུངས་སོ༎ དེས་ན་རང་ཅག་ཐོག་མ་མེད་པ་ནས་མ་རིག་པའི་སྨྱོ་ཆུ་བཏུང་བཏུང་བའི་སྨྱོན་པ་ཆེན་པོ་ཞིག་གིས།
ཡིན་མིན་ཐག་བཅད་པ་ལ་ཡིད་བརྟན་ཅི་ཡང་མེད་ཅིང་། སྨྱོན་པ་དེ་འདྲ་བརྒྱ་སྟོང་ཁྲི་འབུམ་ཁ་མཐུན་ཀྱང་ཁུངས་བཙུན་དུ་འགྲོ་རྒྱུ་ཅི་ཡང་མེད།
སངས་རྒྱས་ཀྱིས་ཐག་བཅད་པའི་རྗེས་སུ་འབྲངས་ནས་མི་བསླུ་བ་ཡིན་སྙམ་ན། འོ་ན་སངས་རྒྱས་མི་བསླུ་བར་ཐག་གཅོད་མཁན་སུ་ཡིན།
དེ་མི་བསླུ་བར་ནི་ཀླུ་སྒྲུབ་ལ་སོགས་པའི་མཁས་གྲུབ་ཆེན་པོ་རྣམས་ཀྱིས་ཐག་བཅད་དོ་ཟེར་ན། འོ་ན་ཀླུ་སྒྲུབ་མི་བསླུ་བར་སུས་ཐག་བཅད།
དེ་ནི་རྗེ་བླ་མས་ཐག་བཅད་དོ་ཟེར་ན། འོ་ན་རྗེ་བླ་མ་མི་བསླུ་བར་སུས་ཤེས།
འོ་ན་ཁྱོད་ཀྱི་བླ་མ་དམ་པ་ལ་བརྟེན་ནས་མི་བསླུ་བ་ནི་ཁྱོད་རང་གི་བློས་ཐག་བཅད་པར་འདུག་པས། དོན་ལ་སེང་གེའི་དཔང་པོ་ལ་སྟག།
སྟག་གི་དཔང་པོ་ལ་གཡག།
དེའི་དཔང་པོ་ལ་ཁྱི། ཁྱི་ཡི་དཔང་པོ་ལ་བྱི་བ།
བྱི་བའི་དཔང་པོ་ལ་འབུ་བཙུགས་འདུག་པས་ཐམས་ཅད་ཀྱི་དཔང་པོ་མཐར་ཐུག་དེ་འབུ་ལ་བྱེད་པར་འདུག།
དེས་ན་གང་ཐག་བཅད་ཚད་ཀྱི་རྩ་བ་མཐར་ཐུག་ཞིབ་ཏུ་བཅད་ཚེ་རང་རང་གི་བློ་ལ་ཐུག་པ་མ་གཏོགས་གཞན་ཅི་ཡང་མི་སྣང་།
དེ་ཡང་མིན་ཏེ། རང་རེའི་བློ་འདི་ནི་རེས་འགའ་ནོར་བ་འདྲ་བ།
རེས་འགའ་ཐིག་པ་འདྲ་བ་མོ་མ་ངན་པའི་མོ་བཞིན་དུ་རྟག་ཏུ་བསླུ་བཞིན་པ་མྱོང་བས་གྲུབ་པས་སུ་ཞིག་གིས་ཡིད་བརྟན་ཐུབ།
སྔ་དྲོ་ཡིན་པ་ཐག་བཅད་པ་མང་པོ་ཕྱི་དྲོ་མིན་པར་ཐག་ཆོད།
ཚེ་སྟོད་ལ་ཡིན་ཐག་བཅད་པ་རྣམས།
ཚེ་སྨད་ལ་མིན་ཐག་ཆོད་པ་ཡོད།
ཁ་ཆེ་འབུམ་ཕྲག་གཅིག་གིས་བདེན་པར་ཐག་བཅད་པ་རྣམས།
ནང་པ་འབུམ་ཕྲག་གཅིག་གིས་རྫུན་པར་ཐག་གཅོད།
དེ་རེ་རེ་ལ་ཡང་རང་རང་གི་ལུང་དང་རིགས་པ་རྡོ་རྗེ་ལྟ་བུ་བསྒྱུར་དུ་མི་བཏུབ་པ་རེ་ལ་རྩ་བ་བརྟེན་ས་ཡོད།
དེ་རེ་རེས་ཀྱང་རང་རང་གི་སྟོན་པ་དེ་བསླུ་མེད་ཀྱི་སྐྱབས་གནས་མཐར་ཐུག་ཏུ་ཁས་ལེན།
འོ་ན་གང་བདེན་པར་སུ་ཞིག་གིས་ཐག་གཅོད་དགོས།
གལ་ཏེ་མི་མང་ཁ་མཐུན་པ་ཙམ་གྱིས་མི་ཆོག་གིས།
ཚད་མའི་སྒོ་ནས་ཐག་གཅོད་དགོས་སོ་ཞེ་ན། འོ་ན་ཚད་མ་བྱ་བ་ཅི་འདྲ་ཞིག་ཡོད།
མིག་གིས་ཅེ་རེ་མཐོང་བའི་ཀ་བ་འདི་ཚད་མས་གྲུབ་པ་དང་དེ་ལྟར་མཐོང་བའི་བློ་དེ་ཚད་མ་ཨེ་ཡིན།
ཡིན་ན་བློ་དེ་མི་བསླུ་བ་ཇི་ལྟར་ཐག་གཅོད་དགོས།
ཀ་བ་ཡོད་མེད་ཐག་མ་ཆོད་བར་དུ་བློ་འདི་ཚད་མ་ཡིན་མིན་མི་ཤེས།
བློ་འདི་ཚད་མ་ཡིན་མིན་ཐག་མ་ཆོད་བར་དུ་ཀ་བ་ཡོད་མེད་མི་ཤེས་པས། ནམ་ཞིག་ན་ཐག་ཆོད། ཀ་བ་ཡོད་པའི་རྒྱུ་མཚན་མིག་གིས་མཐོང་རྒྱུ་ཡོད།
གྲོགས་ཀྱིས་བལྟས་ན་ཡང་མཐོང་རྒྱུ་ཡོད་པའི་རྒྱུ་མཚན་འདི་ཡིན་སྙམ་ན། སྔར་སྨོས་པ་ལྟར་མིག་དང་ལག་པ་གཉིས་ཁ་མཐུན།
དེའི་སྟེང་དུ་གྲོགས་པོ་ཡང་ཁ་མཐུན་པས་ཐག་བཅད་པར་འདུག་མོད། དེ་འདྲ་ལ་ཡིད་བརྟན་ཅི་ཞིག་ཡོད།
དེའི་སྟེང་དུ་ལག་པ་དང་། གྲོགས་པོ་གཉིས་འཁྲུལ་མི་སྲིད་པའི་རྒྱུ་མཚན་ཅི་ཞིག་ཡོད།
མཁྲིས་ནད་ཅན་གཉིས་ཀྱིས་དུང་སེར་པོ་མིག་གིས་མཐོང་རྒྱུ་ཡོད།
གཉིས་ཀ་སེར་པོ་ཡིན་པ་ལ་ཁ་ཡང་མཐུན་མོད། དོན་ལ་ཐམས་ཅད་ནོར་བ་མ་ཡིན་ནམ།
ཡོད་མེད་ཡིན་མིན་གྱི་རྣམ་གཞག་བརྒྱ་ཕྲག་དུ་མ་བྱས་ཏེ་འདི་རྣམས་ཐག་གཅོད་མཁན་ང་མིན་གྱི། སངས་རྒྱས་ཡིན། ཀླུ་སྒྲུབ་ཡིན། ཤིང་རྟ་ཆེན་པོ་ཡིན་སོགས་གཏམ་རྫིག་པོ་སྣ་ཚོགས་སྨྲ་མོད་མཐར་གཏུག་ཚེ།
རང་བློ་འཁྲུལ་བ་མེད་པ་མཁས་པ་སུས་ཀྱང་ཁས་མི་ལེན་པས། ད་ནི་ཐམས་ཅད་ཀྱི་རྩ་བ་རུལ་བ་མ་ཡིན་ནམ།
དེས་ན་འཁོར་བའི་ཡུལ་འདིར་ཇི་སྲིད་གནས་པ་དེ་སྲིད་དུ་ཐག་བཅད་ཚད་ཐམས་ཅད་ཡིད་བརྟན་མེད་པའི་བློ་འདི་ལ་ཡིད་བརྟན་བྱས་ནས་ཐག་གཅོད་པ་ཙམ་ལས་ཐབས་གཞན་ཅི་ཡང་མེད་པ་བདེན་མོད་ཀྱི།
འདི་ཙམ་ཞིག་གིས་ཆོས་ཉིད་མཐར་ཐུག་གི་ངོ་བོ་དང་། འཇིག་རྟེན་ལས་འདས་པའི་ཆོས་བསམ་ཡུལ་ལས་འདས་པ་མིང་དང་བྲལ་བ་ཐམས་ཅད་ལ་རེ་རེ་བཞིན་བསམ་བློ་གཏོང་ཚུལ་རེ་བཟོས།
མིང་རེ་རེ་བཏགས་ནས་ཐག་གཅོད་པ་ཧ་ཅང་མ་ཐལ་ལམ།
དོན་དམ་པའི་བདེན་པ་འཚོལ་བ་ལ་སྙིང་ནས་བརྩོན་པ་དག་གིས་ནི། རྫུན་མཁན་གྱི་སེམས་འདི་ཐག་རིང་པོ་ལ་མི་སླེབས་པ་འདི་ཐོག་མར་ཤེས་དགོས་ལགས།
མདོར་ན་རང་ཅག་གི་བློ་འདི་འཁྲུལ་པ་མེད་པ་དང་། བསླུ་བ་མེད་པའི་རྒྱུ་མཚན་མཐར་ཐུག་ཞིག་སྟོན་རྒྱུ་ཡོད་ན་འཁྲུལ་མེད།
ཟླ་བས་འཇུག་འགྲེལ་དུ། གང་གི་ཕྱིར། བདེན་པ་ཡིན་པ་དེའི་ཕྱིར་བདེན་པ་ཡིན་ནོ༎
ཞེས་སྨྲ་བ་དེ་ཙམ་ཞིག་གིས་བདེན་པར་མི་འགྱུར་ལ། གསུངས་པ་བཞིན། མ་འཁྲུལ་བ་ཡིན་པའི་རྒྱུ་མཚན་གྱིས་མ་འཁྲུལ་བ་ཡིན་ཞེས་ཨུ་ཚུགས་གང་ཆེ་བྱས་ཀྱང་མ་འཁྲུལ་བར་ག་ལ་འགྱུར།
བླུན་པོ་ཕལ་པའི་བློ་འཁྲུལ་པ་ནི་སྨོས་ཅི་དགོས།
བཙུན་པ་སངས་རྒྱས་དབྱངས་ཀྱིས་ཕྱི་དོན་བདེན་གྲུབ་ཏུ་ཐག་བཅད་པ་དེ་ཡང་སློབ་དཔོན་ཐོགས་མེད་ཀྱིས་རྫུན་དུ་བཏང་།
གཞན་དབང་བདེན་གྲུབ་ཏུ་ཐག་བཅད་པ་དེ་ཡང་། དབུ་མའི་སློབ་དཔོན་དག་གིས་རྫུན་གྱི་ཁོངས་སུ་བཏང་བས་མཁས་པ་དེ་ཚོའི་བློ་ལ་ཡང་ཡིད་བརྟན་མེད་ན་སུའི་བློ་ལ་ཡིད་བརྟན་ཡོད།
བྱིས་པའི་དུས་ནས་རྒས་ཤིང་འཁོགས་པའི་བར༎
སེམས་ཀྱི་ཁྱེར་སོ་ཅི་ཙམ་བརྗེས་གྱུར་པ༎
རང་གི་མྱོང་བས་དཔྱད་ན་ཤེས་ནུས་པས༎
ད་ལྟའི་འཆར་སྒོ་འདི་ལ་ཡིད་རྟོན་ཅི༎
འོ་ན་གང་ལའང་ཡིད་བརྟན་མེད་ན་ཅི་ཞིག་བྱེད་དགོས་ཟེར་ན། སྔར་སྨོས་པ་བཞིན་འཇིག་རྟེན་འདིར་ཇི་སྲིད་གནས་པ་དེ་སྲིད་དུ་རྫུན་ལ་ཡིད་ཆེས།
རྫུན་ལ་བློ་གཏད། རྫུན་གྱི་སྟེང་དུ་རྣམ་གཞག་སྣ་ཚོགས་བྱེད་ནས་སྡོད་པ་ལས་གཞན་ཅི་བྱེད།
འོན་ཀྱང་ད་ལྟར་རང་རེས་གང་མཐོང་བའི་ས་རྡོ་རི་བྲག་འདི་དག་སངས་རྒྱས་ཚེ་ད་དུང་ཡང་ཁྲ་ལམ་མེར་མཐོང་རྒྱུ་ཡོད་སྙམ་ན་ཤིན་ཏུ་ནོར།
རྩྭའི་བྲོ་བ་ཞིམ་པོ་དེ་བོང་བུའི་ལུས་ཀྱི་ནང་དུ་རྣམ་ཤེས་གནས་པ་དེ་སྲིད་དུ་ཚོར་ནུས་ཀྱི།
དེ་ནས་ཐོན་ཚེ་བྲོ་བ་དེ་ཡང་བརླག་ཚར།
བྱ་གག་གི་ནམ་ཚོད་ཟིན་པའི་རིག་པ་དེ་ཡང་བྱ་གག་གི་ལུས་ནས་ཐོན་ན་བརླགས་ཚར།
ད་ལྟའི་དབང་པོ་ལྔ་པོ་འདི་ལས་གཞན་པའི་དབང་པོ་ལྷག་པོ་འགའ་བྱུང་ན། ཕྱི་རོལ་གྱི་ཤེས་བྱ་ཐམས་ཅད་ཀྱང་མང་དུ་འགྲོ།
མིག་གཉིས་པོ་འདི་ཡང་གཡས་གཡོན་ན་མེད་པར་སྟེང་འོག་ཏུ་བརྩེགས་ཏེ་ཡོད་ན། ཕྱི་རོལ་གྱི་གཟུགས་ཐམས་ཅད་ཀྱང་དབྱིབས་དང་ཁ་དོག་མི་འདྲ་བར་འོང་ངེས།
རང་རེས་ནི་གང་ཐག་བཅད་པ་ཡང་དབང་པོ་ལྔ་པོ་འདི་ལ་བརྟེན་ནས་ཐག་གཅོད་པ་ལས་གཞན་ཐབས་ཅི་ཡང་མེད།
དཔྲལ་བ་ན་ཡོད་པའི་མིག་འདི་གཉིས་ཀྱི་ནང་ནས་མ་མཐོང་ན་གཟུགས་མཐོང་བའི་ཐབས་གཞན་མེད།
རྣ་བའི་ཨི་ཁུང་ཆུང་ངུ་འདིའི་ནང་དུ་མི་ཤོངས་པའི་སྒྲ་གང་ཡང་ཐོས་མི་ནུས་པ་སོགས་ཡིན།
རང་གི་སེམས་ངོར་མ་ཤར་པའི་གནས་ལུགས་ཀྱི་དོན་ལ། མེད་པ་དང་མི་སྲིད་པར་སྨྲས་ནས་བློ་བདེ་སྟེ་སྡོད་པ་ཡང་རྒུད་པ་ཀུན་གྱི་སྒོ་ཡིན།
ཏིང་འཛིན་རྒྱལ་པོ་ལས། མིག་དང་རྣ་བ་སྣ་ཡང་ཚད་མ་མིན༎
ལྕེ་དང་ལུས་དང་ཡིད་ཀྱང་ཚད་མ་མིན༎
གལ་ཏེ་དབང་པོ་འདི་དག་ཚད་ཡིན་ན༎
འཕགས་པའི་ལམ་གྱི་ས་ལ་ཅི་ཞིག་བྱ༎
རང་ཅག་གིས་ཁས་བླངས་པའི་འཇིག་རྟེན་ལས་འདས་པའི་ཆེད་དུ་ཡིན་ལ། རང་ཅག་གིས་ཁས་བླངས་པའི་འཇིག་རྟེན་ལས་འདས་པའི་ཆོས་སུ་རློམས་པ་འདི་དག་ཐམས་ཅད་ཀྱང་ཞིབ་ཏུ་བརྟགས་ཚེ།
དེའི་ནང་ནས་མིའི་འགྲོ་བ་ཁོ་ན་ལ་དཔེ་བཀབ་ནས་བཟོས་པ་ཤ་སྟག་ཡིན་པ་དཔེར་ན། རང་ཅག་རིན་པོ་ཆེ་ལ་དགའ་བའི་རྐྱེན་གྱིས་འོག་མིན་གྱི་ས་གཞི་ཁང་ཁྱིམ་སོགས་ཀྱང་རིན་པོ་ཆེའི་རང་བཞིན་དུ་བྱས།
དེ་བཞིན་ལོངས་སྤྱོད་རྫོགས་སྐུའི་མཚན་བཟང་རྣམས་ཀྱང་དོན་ལ་རང་ཅག་མིའི་མིག་ལ་ཡིད་དུ་འོང་བའི་ཆས་རྣམས་ཡིན།
ལོངས་སྐུ་དང་། ལྷའི་ཆ་ལུགས་དེ་ཡང་སྔོན་གྱི་རྒྱ་གར་རྒྱལ་པོའི་ཆ་ལུགས་ཡིན་པར་ཞིབ་ཏུ་བརྟགས་པས་ཤེས།
འདི་རྣམས་རང་ཅག་གིས་བློ་བཟོ་ཙམ་མ་ཡིན་པར་མདོ་རྣམས་ལས་གསུངས་མོད་ཀྱང་། དེ་ཡང་དོན་ལ་བློ་ངོར་འཆར་མི་བཏུབ་པའི་སངས་རྒྱས་ཀྱི་སའི་ཡོན་ཏན་རྣམས་རང་ཅག་ལ་དྭངས་བ་དང་སྤྲོ་བ་བསྐྱེད་པའི་ཕྱིར་དུ་བློ་ངོར་འཆར་རྒྱུ་ཡོད་པ་ཞིག་ཐབས་མཁས་ཀྱིས་གསུངས་པ་ཙམ་ཡིན།
འོག་མིན་གྱི་ལོངས་སྐུ་དེ་ཡང་། ཨག་ཚོམ་སྣུམ་ལ་རིང་བ།
འབྲུག་བེར་སེར་པོ་གྱོན་པ་ཞིག་འོང་ངེས།
འོག་མིན་ན་གསེར་གྱི་ཇ་མདོང་དཔག་ཚད་ལྔ་བརྒྱ་པ་ཞིག་གི་ནང་དུ་འདོད་འཇོའི་བ་ཡི་མར་གསར་པ་དང་། དཔག་བསམ་གྱི་ཤིང་གི་ལོ་མ་སྦྱར་བའི་གསོལ་ཇ་སོགས་ཡོད་པར་ཐེ་ཚོམ་མེད།
སློབ་དཔོན་ཟླ་བས། འོན་ཀྱང་ཁྱོད་ཀྱི་གསང་བ་འདི་ནི་བསྙད་བགྱི་མ་ལགས་སོ༎
གསུངས་པ་ལྟར་རང་ཅག་གི་མདུན་དུ་སྨྲ་མི་འོས་པའམ།
སྨྲས་ཀྱང་གོ་རྒྱུ་མེད་པ་ཞིག་ཡིན་ངེས།
གལ་ཏེ་སངས་རྒྱས་ཀྱི་གསང་བ་བསམ་གྱིས་མི་ཁྱབ་པའི་ཕྱོགས་ལ་དད་པ་ཕྲན་ཙམ་ཡོད་ན། སངས་རྒྱས་ཀྱིས་བསྐལ་པ་སྐད་ཅིག་དང་རྡུལ་ཕྲ་རབ་འཇིག་རྟེན་དང་མཉམ་པར་མཛད་པ་འདི་ཀུན་ལ་ཡིད་ཆེས་ཅུང་ཟད་དགོས།
འོ་ན་རང་ཅག་གི་བློ་འདི་ཚད་མ་ཡིན་ན། རྡུལ་ཕྲ་རབ་གཟུགས་ཀྱི་ཆུང་བའི་མཐར་ཐུག་ཡིན་པར་ཐག་ཆོད།
འཇིག་རྟེན་ནི་ཤིན་ཏུ་རྒྱ་ཆེ་བར་ཡང་ཐག་ཆོད།
སངས་རྒྱས་ཅི་ཙམ་རྫུ་འཕྲུལ་དང་ནུས་པ་ཆེ་ཡང་། ཚད་མས་གྲུབ་པའི་རྣམ་གཞག་གཞིག་པར་ག་ལ་ནུས།
གལ་ཏེ་ནུས་ན་སངས་རྒྱས་ཀྱི་ནུས་པས། ཆོས་ཐམས་ཅད་བདེན་གྲུབ་ཏུ་བསྒྱུར་ཨེ་ནུས།
སེམས་ཅན་ཐམས་ཅད་སངས་རྒྱས་སུ་བསྒྱུར་ཨེ་ཐུབ།
དེ་མི་ཐུབ་པའི་རྒྱུ་མཚན་སེམས་ཅན་སངས་རྒྱས་མིན་པ་དང་། ཆོས་ཐམས་ཅད་བདེན་མེད་ཡིན་པའི་རྒྱུ་མཚན་གྱིས་ཡིན་ན་མ་གཏོགས་གཞན་ཅིའི་ཕྱིར་བསྒྱུར་མི་ནུས།
འཇིག་རྟེན་ལ་ཆེ་ཆུང་མེད་སྨྲས་ན་ཀུན་རྫོབ་ལ་སྐུར་འདེབས་དང་ཆད་ལྟར་འགྲོ་ན། སངས་རྒྱས་ཀྱིས་དངོས་སུ་ཆེ་ཆུང་མེད་པར་མཛད་ཚེ་ཆད་ལྟ་དེ་ག་ལག་ལེན་དུ་བཏབ་པའི་སྡིག་པ་ཅི་བས་ཀྱང་མི་ཆེའམ།
འཇིག་རྟེན་ལ་ཆེ་ཆུང་ཡོད་པར་ཐག་བཅད་ནས། སངས་རྒྱས་ཀྱིས་དེ་ལྟར་མཛད་པ་དམིགས་བསལ་ཡིན་སོགས་དམིགས་བསལ་མང་པོ་སྤྱོད་དགོས་པ་འདི་ནི་དོན་ལ་རང་ཅག་གི་ཚད་མའི་ཁུག་མ་ལ་ཕྱོགས་ཐམས་ཅད་ནས་ཨི་ཁུང་རྡོལ་བའི་རྟགས་ཡང་དག་ཡིན་ནོ༎
འཇིག་རྟེན་ཆེ་ཆུང་མཉམ་པར་མཛད་པ་དེ་སངས་རྒྱས་ཀྱི་ནུས་པ་ཆེ་དྲགས་པའི་རྒྱུ་མཚན་གྱིས་མི་མཉམ་པ་ཞིག་མཉམ་པར་མཛད་པ་མ་ཡིན་གྱི། རང་ཅག་གི་བློ་ངོར་ཆེ་ཆུང་གཉིས་འགལ་བར་མངོན་སུམ་དུ་མཐོང་བའི་རྣམ་རྟོག་གིས་ཐག་བཅད་པ་འདིས་སངས་རྒྱས་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་རང་བཞིན་ཅན་དེ་འཆིང་མ་ནུས་པའི་རྒྱུ་མཚན་གྱིས་ཡིན་ནམ།
ཆེ་ཆུང་གཉིས་ཀྱང་དོན་ལ་རོ་མཉམ་ཡིན་པས། ཡིན་པ་ལ་ཡིན་པར་མཛད་པ་མ་གཏོགས་མིན་པ་ཡིན་པར་བསྒྱུར་བའི་རྫུ་འཕྲུལ་བསྟན་པ་ག་ལ་ཡིན།
བཟང་ངན་ལ་སོགས་པ་ཐམས་ཅད་ཀྱང་ཕན་ཚུན་འགལ་བ་ཤ་སྟག་ཡིན་པས་ཕྲ་རབ་གྱི་ནང་དུ་འཇིག་རྟེན་ཤོང་བ་མེད་པ་དེ། ཚད་མའི་མིང་བཏགས་པའི་རང་ཅག་གི་རྣམ་རྟོག་འདི་ཉིད་ཀྱིས་སྤྲུལ་པའི་རྫུ་འཕྲུལ་ཆེན་པོ་ཞིག་ཡིན།
དེས་ན་རྫུ་འཕྲུལ་ངོ་ཐོག་སྟོན་མཁན་རང་རེ་ཡིན་གྱི། སངས་རྒྱས་མིན་པར་གོ་དགོས།
དེ་འདྲ་ལས་འོ་མ་དངོས་ཞིག་བཞོ་རྒྱུ་ཡོད་ན་ཟླ་བ་གྲགས་པས་རྟེན་འབྲེལ་ལ་སྐུར་པ་ཆེན་པོ་བཏབ་པ་ཡིན་གྱི། བདེན་གྲུབ་བཟློག་པ་ག་ལ་ཡིན།
བཀའ་གདམས་གླེགས་བམ་དུ་ཇོ་བོས་སྐུ་ལུས་ཡོངས་རྫོགས་སཙྪའི་སྐོས་ཕོར་ཆུང་ངུ་ཞིག་གི་ནང་དུ་འཇུག་པ་སོགས་རྫུ་འཕྲུལ་སྣ་ཚོགས་ཞིག་བསྟན་པའི་མཐར།
དེ་རིང་འོ་ཅག་གིས་གང་བྱས་པ་འདི་ཀུན།
རིགས་པ་སྨྲ་བའི་རྟོག་གེ་བ་རྣམས་ཀྱིས་འགལ་བ་བརྩི།
འོ་ན་བརྩི་ན་ཡང་བརྩིར་ཆུག།
ཆོས་ཀྱི་གནས་ལུགས་འདི་འདྲ་ཞིག་མིན་རེ་ཞེས་རྒྱ་བོད་གཉིས་ཀ་འགྲིམས་ནས་མནའ་བསྐྱལ་ཡང་ཆོག་སོགས་གསུངས།
དེས་ན་རང་ཅག་གིས་མེད་པ་མིན་ན་ཡོད་པ་ཡིན་དགོས།
ཡོད་པ་མིན་ན་མེད་པ་ཡིན་དགོས།
དེ་གཉིས་མིན་པ་གང་ཡང་མི་སྲིད་སོགས་དང་། དེ་བཞིན་དུ་ཆུང་བ་ཡིན་ན་ཆེན་པོ་མིན་དགོས།
ཆེན་པོ་ཡིན་ན་ཆུང་བ་མིན་དགོས།
རང་རེའི་སེམས་ཀྱིས་ཡོད་མེད་གཉིས་ལས་གཞན་ངོ་མི་ཤེས་པའི་རྒྱུ་མཚན་གྱིས་ཡིན་ཀྱང་། རང་ཅག་གི་སེམས་ལ་འཆར་མི་ནུས་པའི་རྒྱུ་མཚན་གྱིས་མི་སྲིད་པ་དང་མེད་པར་ག་ལ་གྲུབ།
འོ་མ་ལས་གཞན་པའི་མངར་ཆ་གཞན་ཅི་ཡང་རྒྱུས་མེད་པའི་བྱང་ཐང་གི་ཡུལ་ཞིག་ཏུ་སླེབས་ན། མངར་ཆ་ཡིན་ན་འོ་མ་ཡིན་དགོས།
མངར་མོ་ཡིན་པ་གཉིས་དངོས་འགལ་མཐར་ཐུག་ཞིག་ཡིན་ལ། དེ་འདྲ་སྨྲ་མཁན་ཀྱང་ཀུན་རྫོབ་ལ་སྐུར་བ་འདེབས་པའི་ཆད་ལྟ་ཆེན་པོ་ཡིན་ནོ༎
རྣམ་རྒྱལ་དང་ཚེ་རིང་གཉིས་ལས་མི་གཞན་གང་ཡང་ངོ་མི་ཤེས་པ་ཞིག་ཡིན་ན། ཁྱིམ་ཞིག་གི་ནང་དུ་མི་ཡོད་པར་ནི་ཐག་ཆོད།
རྣམ་རྒྱལ་མེད་པར་ཐག་ཆོད་ཚེ།
མི་དེ་ཚེ་རིང་ཡིན་པར་ཐག་ཆོད།
དེ་གཉིས་ལས་གཞན་པའི་མི་ངོ་མི་ཤེས་བའི་རྒྱུ་མཚན་གྱིས།
དེ་གཉིས་པོ་གཅིག་མིན་ན་གཅིག་ཡིན་དགོས་ཞེས་ཨུ་ཚུགས་བྱེད་པ་དང་འདྲ།
རང་ཅག་གི་སེམས་འདི་ཡོད་མེད་གཉིས་ཀའི་སྟེང་དུ་རེས་མོས་ཀྱིས་གནས་པ་མ་གཏོགས།
དེ་གཉིས་གང་ཡང་མིན་པ་ཞིག་གི་སྟེང་དུ་གནས་ཐབས་མེད་པར་བདེན།
དཔེར་ན་འོད་སྲུང་གི་ལེའུ་ལས། འོད་སྲུང་ཡོད་ཅེས་བྱ་བ་འདི་ནི་མཐའ་གཅིག་གོ།
མེད་ཅེས་བྱ་བ་འདི་ནི་མཐའ་གཉིས་པའོ༎
དེ་གཉིས་ཀྱི་དབུས་གང་ཡིན་པ་དེ་ནི་དབུ་མའི་ལམ་བརྗོད་དུ་མེད་པ།
འཕགས་པ་དཀོན་མཆོག་བརྩེགས་པ་ལས་ཀྱང་། ཡོད་དང་མེད་ཅེས་བྱ་བ་རྩོད་པ་སྟེ༎
གཙང་དང་མི་གཙང་འདི་ཡང་རྩོད་པ་ཡིན༎
རྩོད་པར་གྱུར་པས་སྡུག་བསྔལ་ཞི་མི་འགྱུར༎
རྩོད་པ་མེད་པར་གྱུར་པ་སྡུག་བསྔལ་མཐའ༎
སོགས་ཤིན་ཏུ་གསལ་བར་གསུངས་ཏེ། འོན་ཀྱང་དེང་སང་གི་མཁས་པ་རྣམས་ཀྱིས།
ཡོད་པ་མིན། མེད་པ་མིན་བྱ་པའི་ལུང་ཞིག་རྣ་བས་ཐོས་ཚེ།
ཐོག་མར་ལུང་དེ་གསུང་མཁན་སུ་ཡིན་རྩད་གཅོད་བྱེད།
གལ་ཏེ་ལུང་དེ་བོད་སྔ་མའི་མཁས་པ་ཞིག་གི་གསུང་ཡིན་འདུག་ན། དེ་འདྲ་ཟེར་མཁན་དེ་ཆད་ལྟ་བ་བླུན་པོ་ཡིན་ཞེས་བརྙས་བཅོས་བྱེད།
གལ་ཏེ་ལུང་དེ་སངས་རྒྱས་དང་ཀླུ་སྒྲུབ་སོགས་ཀྱི་གསུང་ཡིན་པར་ངོས་ཟིན་ན། ཡོད་པ་མིན་གསུངས་པ་བདེན་པར་ཡོད་པ་མིན་བྱ་བའི་དོན་ཡིན།
མེད་པ་མིན་བྱ་བ་ཀུན་རྫོབ་ཏུ་མེད་པ་མིན་བྱ་པའི་དོན་ཡིན་སོགས་ཚིག་གི་ལྷན་པ་སྣ་ཚོག་བཏབ་ནས་རང་གི་ཞེ་འདོད་དང་འགྲིག་པ་ཞིག་བྱེད་དེ། （དོན་ལ་སངས་རྒྱས་ལ་དགག་པ་བཏབ་ན་མི་ངན་ལྟ་ངན་གྱི་མིང་ཐོགས་པ་ལ་འཇིགས།
བོད་སྔ་མ་ལ་དགག་པ་བྱེད་ཐུབ་ན། མཁས་པ་དཔའ་བོའི་མིང་ཐོགས་པའི་ཁྱད་པར་དེ་ཙམ་མ་གཏོགས།
མདོ་དང་རིགས་ཚོགས་དང་། བོད་སྔ་མའི་མཁས་པ་དག་གི་གསུང་རབ་ལ་མང་ཉུང་མི་འདུག   དེས་ན་བོད་སྔ་མའི་མཁས་པ་རྣམས་ཀྱིས།
གནས་ལུགས་བརྗོད་དུ་མེད་པ།
འགའ་ཞིག་གིས་ནི་བླུན་པོ་དང་། ཆད་ལྟ་བ་ཞེས་དགག་པ་བྱེད།
འགའ་ཞིག་གིས་ཅུང་ཟད་གུས་པའི་ཚུལ་དུ་བྱས་ཏེ། བོད་སྔ་མའི་མཁས་གྲུབ་ཁོང་ཚོའི་ཐུགས་ཀྱི་དགོངས་ཚུལ་ལ་ནི་མ་འགྲིགས་པ་ཆེར་མེད་མོད་ཀྱི།
ཁ་ནས་བཤད་པའི་ཚེ་རྗེ་བླ་མ་ལྟ་བུའི་ཞིབ་ཆ་མ་ཐོན་པ་ཙམ་ཡིན་ཟེར།
དེ་བདེན་ན་བཅོམ་ལྡན་འདས་ཀྱིས་ཀྱང་ཐུགས་ཀྱི་དགོངས་ཚུལ་ལ་མ་འགྲིག་པ་མེད་མོད་ཀྱི།
ཞལ་ལས་གསུང་པའི་ཚེ་ནི། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན༎
ཅེས་དང་། ཡིན་པ་ལ་སྤྱོད་ན་མཚན་མ་ལ་སྤྱོད་དོ༎
ཡོད་པ་མིན་པ་ལ་སྤྱོད་ན་མཚན་མ་ལ་སྤྱོད་དོ་སོགས་ཀྱི་ལྷན་པ་མཛེས་པོ་དེ་ཚོ་སྣང་མེད་དུ་བཞག་འདུག་པས། སངས་རྒྱས་ཁོང་ཡང་ཆོས་སྟོན་ཚུལ་ལ་ཞིབ་ཆ་མེད་པ་ཞིག་འདུག།
དེས་ན་བོད་སྔ་མ་དང་། སངས་རྒྱས་གཉིས་ཀ་འགོག་ན་ཡང་མཉམ་དུ་ཁོག་ཅིག།
འཇོག་ན་ཡང་མཉམ་དུ་ཞོག་ཅིག།
མི་ཁ་སྡང་མི་སྡང་ལ་འཇིགས་ནས་ལྕེ་སྣ་ཚོགས་སུ་བསྒྱུར་ཏེ་མགོ་སྐོར་སྣ་ཚོགས་མི་གཏོང་བར་ཞུ།
དེའི་ཕྱིར་དོན་དམ་པའི་དཔྱད་པ་ལྷུར་ལེན་ན་རང་ཅག་གིས་ཐག་བཅད་ཚད་ཐམས་ཅད་རྩ་བ་ནས་མེད་པའི་བློ་བཟོ་ཤ་སྟག་ཡིན་པ་ལ་ཆ་འཇོག་དགོས།
འདི་འདྲ་ལ་བསམ་ཚེ་འཇིགས་པ་ཆེན་པོ་སྐྱེ་བ་དེ་ཡང་སྟོང་ཉིད་ཀྱི་ལྟ་བ་ལ་འཇིགས་པ་སྐྱེ་པའི་འགོ་ཚུགས་པ་ཡིན།
དེ་མིན་རང་ཅག་གིས་བསམ་ཚད་ཀྱི་ཡོད་མེད།
ཡིན་མིན། གཙང་བཙོག།  བཟང་ངན། སངས་རྒྱས་སེམས་ཅན། མཐོ་རིས་དམྱལ་བ་ལ་སོགས་པ་ཐམས་ཅད་རྟེན་འབྲེལ་བསླུ་བ་མེད་པ་ཡིན་ཞེས་རང་ཆགས་སུ་བཞག་ནས་དེ་ཚོ་འགོག་མི་ཆོག།
བཀག་ན་ཆད་ལྟར་ལྷུང་སོགས་ཐག་བཅད།
དེ་མིན་པའི་བདེན་གྲུབ་བྱ་བ་ཞིག་འགོག་དགོས་ཟེར་བ་འདི་ཚིག་སྐམ་ཁ་ལ་བྱང་བའི་མཁས་པ་འགའ་ཞིག་གི་ངག་སྒྲོས་ཙམ་ཡིན།
ཁོང་ཚོའི་ལུགས་ལྟར་ན། ནམ་རྒྱུན་གྱི་རང་རེའི་རྒྱུད་ཀྱི་ངའོ་སྙམ་པའི་བློ་འདི་ཡང་བདག་འཛིན་མིན་པས་འགོག་མི་ཆོག།
དཔེར་ན། མི་གཅིག་གིས། ཁྱོད་རྐུན་མ་ཡིན་ནོ་ཞེས་བརྗོད་ཚེ་ང་རྐུན་མ་ག་ལ་ཡིན་ཞེས།
ང་ཧྲང་ངེ་བ་ཞིག་འཆར་བ་དེ་ངར་འཛིན་ལྷན་སྐྱེས་ཡིན་ཟེར།
གལ་ཏེ་ནམ་རྒྱུན་གྱི་ངའོ་སྙམ་པའི་བློ་འདི་ཚད་མ་ཡིན་ན། རྐུན་མ་ཡིན་ནོ་ཞེས་བརྗོད་ཚེ།
ཚད་མ་ཤུགས་ཆེ་རུ་སོང་བ་ཙམ་ཡིན་གྱི། བདེན་འཛིན་དུ་འགྲོ་དོན་ག་ལ་ཡོད།
གལ་ཏེ་བདེན་འཛིན་ཡིན་ན། མི་གཅིག་གིས། སངས་རྒྱས་ནི་སྐྱབས་གནས་མ་ཡིན་ཞེས་བརྗོད་ཚེ།
སྐྱབས་གནས་ག་ལ་མིན་སྙམ་པའི་བློ་དེ་ཡང་བདེན་འཛིན་ཅིའི་ཕྱིར་མིན།
དེ་བཞིན་འདི་བུམ་པ་མིན་ཞེས་བརྗོད་ཚེ།
བུམ་པ་མིན་ན་གཞན་ཅི་ཡིན།
བུམ་པ་ཡིན་པར་ཐག་ཆོད་སྙམ་པའི་བློ་དེ་ཡང་། བུམ་པའི་བདེན་འཛིན་ཡིན་གྱི་ཚད་མ་ག་ལ་ཡིན།
བློ་ཤུགས་ཆུང་བ་རྣམས་ཚད་མ་དང་། བློ་དེ་ག་རང་ཤུགས་ཆེ་རུ་སོང་ཚེ་རླུང་ལོག་པ་བཞིན་བདེན་འཛིན་དུ་འགྲོ་བར་འདུག་པས་ཡ་མཚན།
ཐལ་རང་ལ་ཆོས་ཅན་མཐུན་སྣང་བ་མེད་པའི་རྒྱུ་མཚན་མཐར་ཐུག་ཀྱང་དེ་ཡིན་པར་གསུངས་པས། ལྟ་བ་མ་རྟོགས་གོང་དུ་བདེན་གྲུབ་ཟུར་དུ་ངོས་ཟིན་པ་ག་ལ་སྲིད།
དེས་ན་དགག་བྱ་ངོས་འཛིན་ཁུལ་བྱས་པ་དེ་ལ་ཡིད་རྟོག་ག་ལ་ཡོད།
ཡང་འགའ་ཞིག་གིས་བུམ་པ་ཡོད་དོ་སྙམ་པའི་བློ་ཚད་མ་སྐྱེས་པ་ན། དེ་དང་དུས་མཉམ་དུ་བུམ་པ་བདེན་གྲུབ་ཏུ་ཡོད་སྙམ་པའི་བདེན་འཛིན་ཞིག་ཀྱང་སྐྱེས་མོད་ཀྱི།
སོ་སོར་ངོས་ཟིན་པ་དཀའ་སོགས་ཟེར།
འོ་ན་ཚད་མ་བྱ་བ་སངས་རྒྱས་འཐོབ་བྱེད་ཀྱི་རྒྱུ་གཙོ་བོ་དེ་དང་། བདེན་འཛིན་བྱ་བ་ཉེས་པ་ཀུན་གྱི་རྩ་བ་དེ་གཉིས།
གཅིག་ལ་གཅིག་འདྲ་ཆེ་བའི་རྒྱུ་མཚན་གྱིས་སོ་སོར་ངོས་མི་ཟིན་པ་ཡ་མཚན་ཆེ།
དེ་གཉིས་གཅིག་སླེབས་པ་ལ་གཅིག་ངེས་པར་སླེབས་ན། འགོག་ན་ཡང་མཉམ་དུ་དགག་དགོས་ཀྱི།
ཟུར་དུ་ཕྱེ་ག་ལ་ནུས།
ནམ་ལངས་སོ་སྙམ་པའི་བློ་དེ་ཡང་ཚད་མ་ཡིན།
སྐེ་རགས་བཅིང་ངོ་སྙམ་པའི་བློ་དེ་ཡང་ཚད་མ་ཡིན།
ཉིན་གང་པོའི་བློ་ཐམས་ཅད་ཀྱི་ནང་ན་འགོག་རྒྱུ་གཅིག་ཀྱང་མི་འདུག་པས། བདེན་འཛིན་ཟེར་བའི་དགག་བྱ་དེ་གང་དུས་སྐྱེ་བ་ཡིན།
ཐོག་མ་མེད་པ་ནས་གོམས་པའི་བདེན་འཛིན་གྱི་བློ་དེ་ཉིན་རེ་ལ་ལན་རེ་གཉིས་ལས་ལྷག་མིས་སྐྱེ་ན་ཤིན་ཏུ་ངོ་མཚར།
བུམ་པ་མཐོང་ཚེ་ཐོག་མར་སྐྱེ་བའི་བློ་དེ་ནི། བུམ་པར་བདེན་འཛིན་ཡིན་པར་ཐག་ཆོད།
མེད་པ་འགོག་དགོས་ཀྱང་། བུམ་པ་བཞག་ནས་བུམ་པ་བདེན་གྲུབ་བྱ་བ་ཞིག་ཟུར་དུ་འགོག་རྒྱུ་ག་ལ་ཡོད།
ཚུལ་འདི་ནི་སྔ་རབས་པའི་མཁས་པ་རྣམས་སུ་མ་ཟད།
དགེ་ལྡན་ཕྱོགས་ཀྱི་མཁས་གྲུབ་ཉམས་མྱོང་ཅན་ཚོས་ཀྱང་གསལ་བར་དགོངས་འདུག་སྟེ། དཔེར་ན་ལྕང་སྐྱ་རིན་པོ་ཆེས།
དགག་རྒྱུ་རྭ་ཅན་ཞིག་འཚོལ་བར་འདུག་སྟེ། སོགས་མ་མཉེས་པའི་གསུངས་བྱུང་བ་བཞིན།
གུང་ཐང་བསྟན་པའི་སྒྲོན་མེ་དང་། པཎ་ཆེན་བློ་བཟང་ཆོས་རྒྱན་གྱིས་ཀྱང་དེ་ཁོ་ན་བཞིན་དུ་གསུངས་སོ༎
ཀ་བ་སོགས་རིགས་པས་དགག་ན་ཐམས་ཅད་མེད་པར་ལྟ་བའི་ཆད་ལྟ་སྐྱེ་སྙམ་ནས་འཇིགས་པ་ནི་དོན་མེད་པའི་སེམས་ཁྲལ་ཏེ། མདུན་ན་མཐོང་བཞིན་པའི་བུམ་པ་འདི་གཏན་ནས་མེད་དོ་སྙམ་པའི་ཆད་ལྟ་ཞིག་སོ་སྐྱེ་རང་ག་བ་ལ་སྐྱེ་བར་ག་ལ་སྲིད།
གལ་ཏེ་དེ་འདྲའི་བློ་ཞིག་སྐྱེས་ན་བུམ་པ་མཐོང་རྒྱུ་ཡོད།
མདོར་ན་བུམ་པ་གཏན་ནས་མེད་སྙམ་པ་དང་། མིག་གིས་མངོན་སུམ་དུ་མཐོང་བའི་ཚེ།
སྒྱུ་མ་ལྟ་བུའི་བློ་ངང་ངམ་ཤུགས་ཀྱིས་སྐྱེས་པས། ཆད་ལྟར་ལྷུང་བའི་ཉེན་ཅི་ཞིག་ཡོད།
ཡིད་ཀྱིས་མེད་པར་ཐག་ཚོད་ཅིང་༎
མིག་གིས་ཡོད་པར་མཐོང་བའི་ཚེ༎
ཞྭ་སེར་མཁན་པོས་མ་བསླབ་ཀྱང་༎
སྒྱུ་མའི་བློ་ལས་གཞན་ཅི་འབྱུང་༎
རྩི་ཤིང་ལ་སོགས་པ་ཁྱད་མ་ཕྱེ་བར་ཅིག་ཅར་དུ་མེ་ལ་བསྲེགས་ན། ཚིག་པ་རྣམས་ནི་ཚིག།  མ་ཚིག་པ་རྣམས་ནི་ཤུལ་དུ་ལུས་པ་ལྟར།
རིགས་ཤེས་ཀྱིས་སྣང་བ་ཐམས་ཅད་ཁྱད་མ་ཕྱེ་བར་དགག་ཀྱང་། སྒྱུ་མའི་དངོས་པོ་ཤུལ་དུ་ལུས་རྒྱུ་ཞིག་ཡོད་པ་དེ་ལུས་ནས་སྡོད་ངེས་ཀྱི།
དང་པོ་ཉིད་ནས་སྒྱུ་མ་ལྟ་བུའི་རྟེན་འབྲེལ་ཟུར་དུ་ཕྱེ་ནས། དེ་ལ་རིགས་པས་གནོད་པ་མ་བསྐྱལ་བར་འཇོག་ག་ལ་དགོས།
བསྙོན་མེད་ཁས་ལེན་སོགས་ཡིན་ལ། ཕ་ཡིས་མེ་ཚ་བ་ཡིན།
ལག་པ་ཤ་ཡིན་པས་མེ་ལ་ཐུག་ན་ཅི་ལ་མི་ཚ་སོགས་རྒྱུ་མཚན་དང་སྦྱར་བའི་བཀའ་བཀྱོན་གནང་བ་དེ་ལུང་རིགས་ཀྱི་ཚད་མས་གྲུབ་ལུགས་ཡིན།
དགོས་པའི་སྣང་བ་སྔོན་དུ་ཡལ་ནས། མི་དགོས་པའི་སྣང་བ་རྗེས་སུ་ལུས་ན་སོ་སོའི་སྐྱེ་བོ་ཆོས་མེད་ཐ་ཤལ་པའི་རང་བཞིན་ལས་འོས་ཅི་ཡོད།
ནམ་ཞིག་སྔོན་གྱི་སྔགས་པ་རྒན་པོ་རྣམས་ཀྱི་ཆོས་སྐད་ཆོས་ཟད་བློ་འདས་ཞེས་བརྗོད་པའི་ས་དེར་སླེབས་ཚེ་ས་རྡོ་རྟེན་འབྲེལ་མཆོག་གསུམ་སོགས་བཟང་ངན་བར་མའི་ཀུན་རྫོབ་འདི་དག་རྩ་བ་ནས་ཡལ་ཏེ་འདི་དག་གི་ཚབ་ཏུ། སྐུ་ཐུགས་ཟུང་འཇུག། བདེན་གཉིས་ཟུང་འཇུག། བཟང་ངན་ཟུང་འཇུག། དགེ་སྡིག་ཟུང་འཇུག་སོགས་མང་པོ་ཞིག་ཡོང་རྒྱུ་མེད་དམ་སྙམ།
དེའི་ཚེ་ཇི་སྙེད་པ་གཟིགས་པའི་རྣམ་མཁྱེན་གྱི་ཆ་ཤས་བྱེ་བ་འབུམ་ཕྲག་དེ་ཀུན་ཀྱང་ཇི་ལྟ་བ་གཟིགས་པའི་རྣམ་མཁྱེན་གཅིག་གི་ངོ་བོར་སོང་བར་སེམས།
སྤྱིར་རང་ཅག་སོ་སོའི་སྐྱེ་བོ་རྣམས་ལ་འདོད་པ་བཞིན་དུ་ཡིད་ཆེས་པ།
མི་འདོད་བཞིན་དུ་ཡིད་ཆེས་པ།
འོས་མེད་པར་ཡིད་ཆེས་པ་སོགས་ཡིད་ཆེས་དུ་མ་ཞིག་ཡོད་མོད་ཀྱི་རྩ་བ་རང་གི་སྣང་བ་ལ་རང་ཉིད་ཡིད་ཆེས་པ་ཙམ་ལས་མེད་ཅིང་། ཡིད་ཆེས་པ་བྱ་བ་དེ་རང་དབང་མེད་པར་མྱོང་བའི་སྟོབས་ཀྱིས་སེམས་ཡུལ་ཕྱོགས་རེ་བ་ཞིག་ལ་འཇུག་དགོས་པ་དེ་ཡིན།
རྨི་ལམ་དུ་སྣང་ཇི་ལྟ་བ་བཞིན་བདེན་པ་ཚད་གྲུབ་ཏུ་སུས་ཀྱང་ཁས་མི་ལེན་མོད། རྨི་ལམ་དུ་ཤར་བའི་བདེ་སྡུག་འཇིགས་སྐྲག་སོགས་ཀྱི་སྣང་བ་དང་ཚོར་བ་ལ་དབང་མེད་དུ་ཡིད་ཆེས་དགོས་པ།
མདོར་ན་ཉ་ཆུ་ཡི་ནང་དུ་བག་ཡངས་སུ་གནས་པ་དང་། མི་ཆུ་ཡི་ནང་དུ་ཐིམ་པས་འཇིགས་སྐྲག་གཉིས་ཀ་ཉ་དང་མི་གཉིས་ཀས་དབང་མེད་བསྙོན་མེད་ཡིད་ཆེས་དགོས་པ་ལྟ་བུའོ༎
ཁས་ལེན་མེད་པའི་སྔ་རྒོལ་མཉམ་གཞག་སྨྲ་བྲལ་གྱི་ངང་དུ་བཞུགས་པ་ལ། ཁས་ལེན་ལྡན་གྱི་ཕྱི་རྒོལ་གྱིས་ལུང་རིགས་ཀྱི་སྒོ་ནས་རྩོད་པ་བྱེད་ཚེ་ལན་གང་བཏབ་ཐམས་ཅད་ཁས་ལེན་ཤ་སྟག་དུ་འགྱུར་བས་ཁས་ལེན་མེད་པའི་ལྟ་བ་འདི་ཚིག་དང་སྒྲ་དང་ཁྱད་པར་རྟོག་གེའི་རིགས་པའི་ནང་དུ་ཤོང་པའི་གནས་མེད་པ་ཡིན་ནོ༎
མདོར་བསྡུས་ན། ས་ཡོད་པར་སྙིང་ཐག་པ་ནས་ཁས་ལེན་ན་རང་ལུགས་ཀྱི་ཁས་ལེན་ཡིན།
ས་ཡོད་ཅེས་དབང་མེད་དུ་ཁས་ལེན་ན་གཞན་ངོའི་ཁ་ལེན་ཡིན།
རྣམ་འགྲེལ་ལས་ཀྱང་། དེ་དེ་ཉིད་དོན་བཏང་སྙོམ་ཅན༎
གླང་ཆེན་གཟིགས་སྟངས་ཉིད་མཛད་ནས༎
ཕྱི་རོལ་སྤྱོད་ལ་འཇོག་པར་མཛད།
ཅེས་བཅོམ་ལྡན་འདས་ཀྱིས་ཆོས་འཆད་པ་ན་ཕྱི་དོན་ཡོད་པའི་ཚུལ་ཞལ་གྱིས་བཞེས་ཚུལ་རྒྱ་འགྲེལ་དག་ཏུ་གསལ་བ་ལྟར་རོ༎
མི་རེ་རེ་ལ་རང་ངོ་གཞན་ངོའི་བསམ་ཚུལ་གཉིས།
འདོད་ཚུལ་གཉིས། བཤད་ཚུལ་གཉིས་ཡོད་པ་ལ་སངས་རྒྱས་དང་སེམས་ཅན་གྱི་སྣང་ཚུལ་བཤད་ཚུལ་ཐམས་ཅད་དགོངས་པ་གཅིག་དང་དབྱངས་གཅིག་ཏུ་དྲིལ་བ་ལ་སུ་ཞིག་ཡིད་ཆེས།
དེང་སང་གི་ཆོས་གྲྭའི་རྟགས་གསལ་དཀྱུས་མའི་གནོད་པ་ཙམ་ལ་འཇིགས་ན་ནི། ལན་གཞན་གང་ཡང་མི་དགོས་ཀྱི།
ཁས་ལེན་མེད་ཅེས་པའི་ལན་འདི་ཙམ་གྱིས་ཀྱང་། ཀྱལ་ཀ་དེ་རྩེད་མོའི་ཚུལ་དུ་བཟློག་པར་ནུས་སོ༎
སོ་སོའི་སྐྱེ་བོའི་རྣམ་རྟོག་ལ་རྩ་བ་གཏད་པའི་ཚུལ་གསུམ་རྟོག་གེའི་རིགས་པ་ནི་རང་གིས་རང་ཉིད་གཞོམ་པའི་ཐབས་ཙམ་དུ་བྱས་ན་བཟང་མོད། ཁས་ལེན་མེད་པའི་ལྟ་བ་ལ་གནོད་པའི་ལག་ཆ་བྱེད་ན་ཆོས་ཀྱི་དབྱིངས་ལ་འཇུག་པའི་ཐབས་མེད་པ་སློབ་དཔོན་ཕྱོགས་ཀྱི་གླང་པོས་ཚད་མ་ཀུན་བཏུས་སུ་ཆེས་ཤིན་ཏུ་གསལ་བར་གསུངས་སོ༎
ཡོད་མེད་བློ་ཡིས་བཞག་པའི་ཤེས་བྱ་དང་༎
བདེན་རྫུན་ཡུལ་ལ་ལྟོས་པའི་ཚད་མ་གཉིས༎
གཅིག་གི་རྫུན་ཁུངས་གཅིག་ལ་གཏད་མཐོང་ནས༎
ཐ་སྙད་ཚད་གྲུབ་འཇོག་ལ་བློ་མ་བདེ༎
མ་བརྟག་མ་དཔྱད་འཇིག་རྟེན་རྣམ་གཞག་དང་༎
བརྟག་ཅིང་དཔྱད་པའི་གྲུབ་མཐའི་གཞུང་ལུགས་གཉིས༎
གཅིག་གི་རྩ་བ་གཅིག་ལ་ཐུག་མཐོང་ནས༎
ཐ་སྙད་ཚད་གྲུབ་འཇོག་ལ་བློ་མ་བདེ༎
བློ་ལ་སྣང་བ་ཙམ་གྱི་སྒྱུ་མ་དང་༎
དོན་ལ་ཡིན་པར་ངེས་པའི་གཤིས་ལུགས་གཉིས༎
གཅིག་ཤོས་བདེན་ན་གཅིག་ཤོས་རྫུན་མཐོང་ནས༎
ཐ་སྙད་ཚད་གྲུབ་འཇོག་ལ་བློ་མ་བདེ༎
རང་སྐྱོན་རི་བོ་འགེབ་པའི་སྔ་རྒོལ་དང་༎
གཞན་སྐྱོན་ཁབ་ཀྱིས་འཚོལ་པའི་ཕྱི་རྒོལ་གཉིས༎
གཅིག་ལས་གཅིག་རྒྱལ་རེས་སུ་བྱེད་མཐོང་ནས༎
ཐ་སྙད་ཚད་གྲུབ་འཇོག་ལ་བློ་མ་བདེ༎
ཡོད་མཐའ་འགོག་པའི་སྣང་རུང་མ་དམིགས་དང་༎
མེད་མཐའ་སྤོང་བའི་མི་སྣང་མ་དམིགས་གཉིས༎
གཅིག་གི་རྣམ་གཞག་གཅིག་གིས་བཤིག་མཐོང་ནས༎
ཐ་སྙད་ཚད་གྲུབ་འཇོག་ལ་བློ་མ་བདེ༎
གྲོགས་པོར་མཚན་མར་ཞེན་པའི་བདེན་འཛིན་དང་༎
གྲོགས་ཀྱི་ཕན་པར་རྟོགས་པའི་ཚད་མ་གཉིས༎
སྲེད་པ་སྐྱེད་ལ་ཁྱད་པར་མི་འདུག་པས༎
ཐ་སྙད་ཚད་གྲུབ་འཇོག་ལ་བློ་མ་བདེ༎
དགྲ་བོ་བདེན་པར་ཞེན་པའི་དངོས་འཛིན་དང་༎
དགྲ་ཡིས་གནོད་པར་ངེས་པའི་ཚད་མ་གཉིས༎
ཞེ་སྡང་སྐྱེད་ལ་ཁྱད་པར་མ་མཐོང་ནས༎
ཐ་སྙད་ཚད་གྲུབ་འཇོག་ལ་བློ་མ་བདེ༎
རྗེས་དཔག་ཚད་མ་མངོན་སུམ་བློ་ལས་སྐྱེས༎
མངོན་སུམ་བདེན་རྫུན་རྗེས་སུ་དཔག་པས་དཔྱད༎
ཕ་ཡི་དཔང་པོ་བུ་ཡིས་བྱས་པ་འདིས༎
ཐ་སྙད་ཚད་གྲུབ་འཇོག་ལ་བློ་མ་བདེ༎
རིགས་པས་དཔྱད་པ་ཤིང་རྟའི་སྲོལ་ལ་བརྟེན༎
ཤིང་རྟ་ཆེན་པོ་རིགས་པའི་སྟོབས་ཀྱིས་སྒྲུབ༎
རང་ཐག་ཆོད་ན་སུ་ཡི་རྗེས་སུ་འབྲང་༎
རང་ཐག་མ་ཆོད་སུ་ལ་ཡིད་རྟོན་བྱེད༎
ཡང་དག་རིགས་པ་ངེས་དོན་ལུང་ལས་རྙེད༎
དྲང་ངེས་ཁྱད་པར་དྲི་མེད་རིགས་པས་འབྱེད༎
རིགས་པས་ཤེས་ན་ངེས་དོན་ཅི་ལ་འཚོལ༎
རིགས་པས་མ་ཤེས་ངེས་དོན་ག་ལ་རྙེད༎
བྱམས་མགོན་ཁྱི་མོར་མཐོང་བའི་ངང་ཚུལ་འདིས༎
མ་བརྟགས་ལྷན་སྐྱེས་བློ་ལ་ཡིད་མ་ཆེས༎
དབུ་སེམས་མཁན་པོའི་ལྟ་གྲུབ་འགལ་ལུགས་འདིས༎
དཔྱོད་ལྡན་མཁས་པའི་བློ་ལ་ཡིད་མ་ཆེས༎
ཕལ་པ་དྲང་པོའི་རྗེས་སུ་འབྲང་འབྲང་ནས༎
རྒུད་པའི་རྩ་བ་ལྷན་སྐྱེས་བདེན་འཛིན་རྙེད༎
མཁས་པ་དྲང་པོའི་རྗེས་སུ་འབྲང་འབྲང་ནས༎
དེ་ལས་སྡུག་པའི་ཀུན་བཏགས་བདེན་འཛིན་རྙེད༎
ཡོད་མེད་ཡིན་མིན་བདེན་རྫུན་ལ་སོགས་པའི༎
རྩོད་པའི་འུར་སྒྲ་སྒྲོག་པའི་འཇིག་རྟེན་འདིར༎
རྟག་ཏུ་ཀུན་མཐོང་ཤེས་བྱ་ཡིན་པར་སྣང་༎
རྒྱུན་དུ་གང་གོམས་ཚད་མ་ཡིན་པར་སྣང་༎
མི་མང་གང་ལ་དགའ་དེ་བདེན་པ་དང་༎
ཁ་མང་གང་ལ་མཐུན་དེ་གྲུབ་མཐར་སྣང་༎
མི་རེའི་ཁོང་ན་མི་མཐུན་ཚད་མ་རེ༎
དེ་ཡི་རྒྱབ་སྐྱོར་རྡོ་རྗེའི་བཀའ་ལུང་རེད༎
ལ་རེའི་རྒྱབ་ན་མི་མཐུན་ཆོས་ལུགས་རེ༎
དེ་ཡི་རྗེས་འབྲང་མཁས་བླུན་སྟོང་ཕྲག་རེ༎
འདི་ཉིད་བདེན་ལ་འདི་ཡིས་མི་བསླུ་ཞེས༎
རང་གི་བདེན་ཁ་རང་ལ་སྦྱིན་པ་འདི༎
རིགས་མཐུན་སྐྱེ་བོའི་ཚོགས་རྣམས་ཉམས་རེ་དགའ༎
མི་མཐུན་ཚོགས་ལ་སྨྲས་ན་ཞེ་རེ་ཁྲེལ༎
མི་མཐུན་རིགས་དྲུག་འགྲོ་བའི་རྒྱལ་ཁབ་འདིར༎
བཅུ་ཡིས་འདོད་པ་བརྒྱ་ཡིས་མི་འདོད་ཅིང་༎
མི་ཡིས་མཐོང་བ་ལྷ་ཡིས་མི་མཐོང་བས༎
བདེན་རྫུན་ཚད་མའི་ཁྲིམས་ཐག་སུ་ཡིས་ཆོད༎
ཤེས་རབ་སྦྱང་པས་མི་ཚེ་ཟད་བྱས་པའི༎
གྲུབ་མཐའ་མཁན་པོའི་བློ་ཡང་འཁྲུལ་གྱུར་ན༎
འཇིག་རྟེན་བླུན་པོའི་རྫུན་གྱི་སྣང་བ་ལ༎
ཐ་སྙད་ཚད་མར་ཡིད་རྟོན་བྱེད་པ་འཁྲུལ༎
མཁོ་ཚད་བཟང་ཚད་སེམས་ཀྱི་འཆར་སྒོ་ཀུན༎
གུད་དུ་ཕྱེ་ནས་ཚད་མར་འདོད་པ་དེས༎
སྒྱུ་མའི་གྲོང་ཁྱེར་ཞིག་པའི་ཐང་སྟོང་དུ༎
མིག་འཕྲུལ་ནོར་བུའི་ཕུང་པོ་སླར་ཡང་རྙེད༎
བཞིན་རས་ཅུང་ཟད་འགྱུར་བས་འགྱུར་བྱེད་ཅིང་༎
མེ་ལོང་ཅུང་ཟད་འགྱུར་ཡང་འགྱུར་བྱེད་པའི༎
མི་བརྟན་འགྱུར་བའི་ཤེས་བྱའི་གཟུགས་བརྙན་འདི༎
ནམ་ཞིག་མཐའ་ལ་གཏན་དུ་ཡལ་བར་ངེས༎
དཔྱད་པ་འདི་ལ་ཐུག་པས་མེད་དམ་སྙམ༎
ལག་པ་ཁབ་ལ་ཕྲད་པས་ཡོད་དམ་སྙམ༎
མྱོང་བ་མངོན་སུམ་ལག་པས་ཡིན་ནམ་སྙམ༎
སྣང་བ་འཁྲུལ་པ་སྲིད་པས་མིན་ནམ་སྙམ༎
ཡོད་པའི་རྩ་བ་བཙལ་བས་མེད་དམ་སྙམ༎
མེད་པའི་རྩེ་མོ་མཐོང་བས་ཡོད་དམ་སྙམ༎
བདེན་པའི་ས་བོན་བཏབ་ན་རྫུན་པར་ཤེས༎
རྫུན་པའི་འབྲས་བུ་མྱོང་ཚེ་བདེན་པར་སྣང་༎
ཟླ་བ་གྲགས་པས་ཀྱང་། འདི་ནཱ་ལེནྡཱའི་དགོན་པ་ཡིན།
ང་ཟླ་བ་གྲགས་པ་ཡིན།
འདི་ངའི་ཆོས་ཆོས་གོས་ཡིན།
ང་མནལ་ལམ་དུ་འགྲོ་བས་ཅི་ཡང་མ་སྨྲས་ཞིག་བརྗོད་པ་ན། ཁ་ལ་མ་ཉན་པར་མནལ་དུ་འགྲོ་བས་ཅི་མ་སྨྲ་ཞིག་བརྗོད་པ་དེ་ག་རང་མནལ་དུ་མི་འགྲོ་བའི་རྟགས་ཡིན་ཞེས་ཀྱལ་ཀ་བྱེད་པ་དང་འདྲ་བས་སྙིང་པོ་ཅི་ལ་ཡོད།
སྔོན་ཁྲུང་ཁྲུང་གི་ཁྱུ་ནམ་མཁའ་ལ་འགྲོ་བ་ན་ཁྲུང་ཁྲུང་གི་དེད་དཔོན་གྱིས་རང་རེ་ཁ་མི་གྲག།
གྲག་ན་གཞན་གྱིས་གསོད་པར་འགྱུར་ཞེས་སྨྲས་པས་ཐམས་ཅད་ཀྱིས་མི་གྲག།
མི་གྲག།  མི་གྲང་མི་གྲང་ཞེས་སྒྲ་སྔ་མ་ལས་ཆེ་བར་བསྒྲགས་པ་དེ་དང་འདྲ།
གཞན་དུ་ན། སྔོན་མཐའ་སྔོན་རྣམས་ཞུས་པའི་ཚེ༎
ཐུབ་པ་ཆེན་པོས་མི་གསུངས་བཞུགས༎
ལན་མེད་པ་ནི་ཕམ་པ་ཐམས་ཅད་ཀྱི་མཐར་ཐུག་པ་ཡིན་ནོ་ཞེས་འདུག་པ་ལུང་ལས་བཤད་པས། བཅོམ་ལྡན་འདས་ཐམས་ཅད་ནས་ཐམས་ཅད་དུ་ཕམ་པར་གྱུར་པ་འདི་ལྟ་བུའི་རིགས་པ་ལག་ཏུ་ཐོགས་ནས་ང་རྒྱལ་དེ་ཙམ་བྱ་མ་དགོས།
འཕགས་པས་ནི། གང་ཕྱིར་དེ་ལྟར་ཟབ་པའི་ཆོས༎
སྣོད་མིན་འགྲོ་ལ་མི་གསུངས་པ༎
དེ་ཉིད་ཕྱིར་ན་མཁས་རྣམས་ཀྱིས༎
སྟོན་པ་ཐམས་ཅད་མཁྱེན་པར་ཤེས།
ཞེས་ལན་མ་གསུངས་པ་དེ་ག་རང་ལ་བསྔགས་བརྗོད་མཛད་དོ༎
རང་ལ་གོ་བ་ཡོད་ན་ཁས་ལེན་མེད་པ་དེ་ག་རང་གིས་ཡང་དག་པའི་ལྟ་བ་རྒྱུད་ལ་སྐྱེས་ནུས་ཤིང་། འཕགས་པས་མི་སྨྲ་བའི་བརྟུལ་ཞུགས་ཞེས་ཟབ་མོའི་དོན་གྱི་གནད་ཕར་ཞོག།
མགོན་མེད་ཟས་བྱིན་གྱིས་བཅོམ་ལྡན་འདས་ལ་གསོལ་པ།
བཅོམ་ལྡན་འདས་ཀྱིས་ཅང་མི་གསུངས་པས། དེ་དེ་བཞིན་དུ་གནང་བར་རིག་ནས་སོགས་བཤད་པ་ཙམ་ཡང་མ་མཐོང་བར་ཟད་དོ༎
ཁས་ལེན་མེད་པ་དེ་ཉིད་ཆོས་ཅན་དུ་བྱས་ནས་ཁས་ལེན་ཡིན་མིན་སོགས་དཔྱོད་པ་ཕན་ཆད་ཀུན་རྫོབ་དཔྱོད་པའི་སྐབས་ཡིན་པས། དེ་ཕན་ཆད་དུ་འཇིག་རྟེན་ན་གང་ཡོད་པ་སྨྲས་པ་དེ་ང་ཡང་ཡོད་པར་སྨྲ།
མེད་པར་སྨྲ་བ་དེ་ང་ཡང་མེད་པར་སྨྲ་སོགས་བདེ་བར་གཤེགས་པ་རང་ཉིད་ཀྱིས་གསུངས་པ་འདི་ལས་ཐབས་གཞན་ཅི་ཡོད།
ཉག་སྐེད་བུ་ལོང་མའི་མདུན་དུ་ཁྱོད་རང་འཁོར་ལོས་སྒྱུར་བའི་རྒྱལ་པོ་ཡིན་ནོ་བྱ་བ་ཁས་ལེན་ཡིན།
བུ་ལོང་མས་འོ་ན་ཁྱོད་ཀྱིས་རང་ལུགས་ཁས་ལེན་པ་ཡིན་ནམ།
ཕྱི་རོལ་གྱི་ནུས་པ་འདི་དག་དབང་མེད་དུ་ཁས་ལེན་དགོས་པར་བདེན་མོད། རང་ལུགས་ལ་ཁས་ལེན་མི་དགོས་པའི་ཁྱད་པར་ཕྱེད་དགོས།
འདིའི་སྐོར་རྗེ་བླ་མའི་རེད་མདའ་པའི་དྲིས་ལན་དུ་ཤིན་ཏུ་གསལ་བས་གཟུ་བོར་གནས་ནས་དེར་བལྟ་བར་འཚལ།
མདོར་ན་ད་ལྟའི་བསམ་ཚུལ་འདིའི་དབང་དུ་བྱས་པས་བསམ་མནོ་ཐམས་ཅད་ལ་ཆགས་སྡང་རྨོངས་གསུམ་གྱི་རྩ་བར་མ་གྱུར་པ་གཅིག་ཀྱང་མི་སྣང་ཞིང་། གལ་སྲིད་རང་ཅག་གི་ནམ་རྒྱུན་གྱི་བློ་འདིའི་ཁྲོད་ན་ཡང་དག་པའི་རིགས་པ་ཞིག་ཡོད་ཚེ།
འཁོར་བ་ཐོག་མ་མེད་པ་ནས་བསྐལ་པ་གྲངས་མེད་ཀྱི་བར་དུ་གོམས་ཀྱང་ད་དུང་ཡར་སྐྱེད་འདི་ཙམ་ལས་མེད་པ་ངོ་མཚར།
བྱི་ལ་དང་ཁྱི་སོགས་རང་རང་གིས་གང་མྱོང་བའི་རྣམ་རྟོག་གི་སྣང་བ་དེ་ཀུན་བྱི་ལ་དང་ཁྱི་ཡི་སྐད་དབྱངས་ཀྱི་རྣམ་འགྱུར་གསུམ་བཞི་ལས་མེད་པ་དེའི་ནང་དུ་བསྡུས་ནས་བརྗོད་པ་མ་གཏོགས་ཐབས་གཞན་མེད་པ་བཞིན་དུ་རང་ཅག་སོ་སོའི་སྐྱེ་བོ་དག་དབང་ཐོབ་པའི་བྱང་ཆུབ་སེམས་དཔའ་རྣམས་ལ་ལྟོས་ན་ཁྱི་དང་བྱི་ལའི་ཚོད་ཙམ་དུ་ཡང་མ་སླེབས་པ་དག་གི་རྣམ་རྟོག་གི་བུ་ག་ཆུང་ངུ་འདིར་རྣམ་པ་ཐམས་ཅད་མཁྱེན་པའི་ཡེ་ཤེས་ཀྱིས་གཟིགས་པའི་མཐའ་དང་བྲལ་པའི་ཆོས་དབྱིངས་ནམ་མཁའ་ཆེན་པོ་དེ་མེད་དགག།
མ་ཡིན་དགག་སོགས་ཀྱི་གཟུགས་སུ་བཀོད་པར་ག་ལ་ནུས།
གོང་དུ་སྨྲས་པ་ལྟར་ཀ་ར་ལ་རྒྱུས་མེད་པའི་བྱང་འབྲོག་གི་ཡུལ་དུ་ལོ་དང་འོ་མ་མིན་པའི་ཀ་ར་བྱ་བའི་མངར་བ་དེ་ཉིད་འོ་མ་ཡིན་ངེས་སོ་ཞེས་ཨུ་ཚུགས་བྱེད་པ་དང་འདྲ་སྟེ། མེ་ལོང་གི་ཆེ་ཆུང་ལ་དཔགས་པའི་གཟུགས་བརྙན་གྱི་རྒྱ་ཁྱོན་ཡང་དེ་ཙམ་ལས་མེད་པ་ལ་དེའི་ནང་དུ་མ་ཚུད་པ་ཐམས་ཅད་རིགས་པའི་དགག་བྱ་ཤ་སྟག་ཏུ་འདོད་པ་ནི་ཟབ་མོའི་ཆོས་ཐམས་ཅད་ལ་གོ་བ་རྣལ་མ་སྐྱེ་བའི་གེགས་སུ་ཤེས་པར་བྱའོ༎
གཞན་ཡང་ཡིད་ལ་ཁས་ལེན་མེད་པར་ཐག་ཆོད་ཅིང་ཁ་ནས་རྣམ་གཞག་སྣ་ཚོགས་ཁས་ལེན་པའི་སྔ་རྒོལ་གྱི་དམ་བཅའ་དེ་ཁ་ཞེ་མི་མཐུན་པའི་རྫུན་དུ་འགྱུར་ན། ཡིད་ལ་བདེན་འཛིན་གྲ་ཟུར་མ་ཉམས་པའི་ཕྱི་རྒོལ་གྱིས་ཆོས་ཐམས་ཅད་བདེན་མེད་དུ་གྲུབ་ཡང་རྫུན་དུ་འགྱུར་བ་མ་ཡིན་ནམ།
དེས་ན་ཐབས་ལ་མཁས་པའི་སྤྱོད་པ་ཕྲ་མོ་ཚམ་ལ་ཡང་རང་དང་བསམ་ཚོད་རིགས་མི་མཐུན་པའི་མི་དྲག་ཞན་གང་རུང་དང་འཕྲད་ཚེ།
ནང་སེམས་གྱི་བསམ་ཚུལ་ཐ་དད་དགོས་ན། སོ་སོའི་སྐྱེ་བོའི་རྣམ་པར་རྟོག་པ་རྣམས།
བྱང་ཆུབ་སེམས་དཔའི་ས་རིམ་པ་བཅུའི་རྒྱབ་དུ་བསྐྱུར་བའི་སངས་རྒྱས་བཅོམ་ལྡན་འདས་ལ་རང་གི་དགོངས་ཚོད་དང་གདུལ་བྱ་ལ་ཁྲིད་ཚོད་ཀྱི་ཁྱད་པར་གཉིས་ཡོད་པ་ལྟ་ཅི་སྨོས།
དེས་ན་ཡང་དག་པའི་ལྟ་བ་ལ་ཡང་། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན༎
ཞེས་དང་། སོ་སོ་རང་རིག་ཡེ་ཤེས་སྤྱོད་ཡུལ་བ༎
ཞེས་རྣལ་འབྱོར་པ་རང་གི་བསམ་ཚུལ་ཞིག་དང་། ཡོད་པ་མིན་ན་མེད་པ་ཡིན་དགོས།
མེད་པ་མིན་ན་ཡོད་པ་ཡིན་དགོས།
མ་བཅོས་པའི་གཤིས་དང་། རྟོག་པའི་རིགས་པ། མི་གསལ་བའི་སྤྲོས་བྲལ། གསལ་བའི་མཐའ་བཞི་སོགས་རང་རང་གིས་ཇི་ལྟར་སྨྲས་པ་བཞིན་འདམ་ག་བྱ་བར་ཟད་དོ༎
སྤྱིར་སྐད་ཅིག་བསྐལ་པ། ཕྲ་པའི་རྡུལ་འཇིག་རྟེན་གྱི་ཁམས་སུ་བསྒྱུར་བ་སོགས་མཐར་ཐུག་གི་གོ་འཕང་དུ་སླེབས་ཚེ་རྣམ་གཞག་ཐམས་ཅད་ཅིག་ཅར་དུ་འདྲེས།
བུ་ཡི་འོད་གསལ་སྣང་བ་ཁྲ་ལམ་མེ་བ་དང་ཕན་ཚུན་ལྟོས་དགོས་པའི་སྟོང་ཉིད་རྟོགས་པའི་ཤེས་རབ་འདི་དང་། གཞི་ཡི་འོད་གསལ། གཅིག་དང་ཐ་དད། ཡོད་པ་དང་མེད་པ་སོགས་ཐམས་ཅད་ཨ་མ་ཕག་མོ་ཞལ་གཉིས་མའི་སྐུ་གཅིག་ཏུ་གྱུར་པ་དེ་འདྲ་དེ་མཐར་ཐུག་གི་འོད་གསལ་མ་བུ་གཉིས་ཕྱིར་མི་ལྡོག་པའི་ཚུལ་དུ་མཇལ་བ་སྟེ་ཐར་པའི་གོ་འཕང་བྱ་བ་ཡང་དེ་ཡིན་ནོ༎
ཆོས་གྲྭའི་རིགས་ལམ་གྱི་དབང་དུ་བྱས་ཚེ།
རི་རབ་དཔག་ཚད་བརྒྱད་ཁྲི་ཚད་དང་ལྡན་པར་ཐལ།
བྱས་པ་ལ། འདོད། ཕྲ་རབ་ཕྱོགས་དང་བྲལ་བར་ཐལ།
འོ་ན་རྡུལ་གཅིག་ཡུལ་ལ་མཐས་གཏུགས་འཇིག་རྟེན་གྱི། སོགས་ཕྲ་རབ་ཇི་སྙེད་ཀྱི་གྲངས་དང་མཉམ་པའི་འཇིག་རྟེན་ཐམས་ཅད་འཇུག་པར་མཛད་པ་མ་ཡིན་པར་ཐལ།
དཔག་ཚད་བརྒྱད་ཁྲིའི་ཚད་ལྡན་གྱི་གཟིགས་ཕྱོགས་ཆ་བྲལ་བའི་རྡུལ་གྱི་ཁོངས་སུ་མི་ཤོང་པའི་ཕྱིར།
ཞེས་ཐལ་བ་འཕངས་ཚེ། དེའི་ལན། ད་ལྟ་ཡོངས་གྲགས་དམིགས་བསལ་བྱ་བ་དེ་ཡིན།
འདི་འདྲ་དམིགས་བསལ་དུ་བྱས་ཆོག་ན་ཡོད་པ་མ་ཡིན་ན་མེད་པ་ཡིན་པར་ཐལ།
དགག་པ་གཉིས་ཀྱི་རྣལ་མ་གོ་བའི་ཕྱིར་སོགས་ཀྱི་རིགས་པ་ལའང་དམིགས་བསལ་ཀྱི་ལན་བཏབ་ན་མི་འགྲིག་པའི་རྒྱུ་མཚན་ཅི་ལ་ཡོད།
མདོར་ན་ཐེག་པ་ཆེན་པོ་ལ་མོས་པ་ཐམས་ཅད་བསམ་གྱིས་མི་ཁྱབ་པའི་གནས་ལའང་མོས་དགོས་པ་ཡིན།
ཤིན་ཏུ་ཆགས་པའི་ཡུམ་ལ་འཁྱུད་པ་སོགས་འདི་དག་རྟོག་གེའི་རིགས་པས་དཔྱད་ན་འགལ་འདུ་ཤ་སྟག་ཏུ་མཐོང་བས། དེ་དག་རྣམ་པ་སྟོན་ཚུལ་ཙམ་ཡིན་ནོ་ཞེས།
ཡུལ་དང་། ཡུལ་ཅན། འདོད་ཆགས། ཞེ་སྡང་། ཚ་བ། གྲང་བ། གཙང་དང་དམེ་བ་སོགས་གཉིས་མེད་གཅིག་ཏུ་འདྲེས་པའི་ཟུང་འཇུག་ཡེ་ཤེས་ཆེན་པོའི་སྐུའམ།
ལུས་སེམས་ངོ་བོ་གཅིག་ཏུ་འདྲེས་པ་དེ་ཟུང་འཇུག་གི་སྐུ་ཡིན་པར་ཤེས་པར་བྱའོ༎
ཚོགས་གཉིས་ཀྱི་ལག་རྗེས་མཐར་ཐུག་གྲུབ་པའི་མཚན་དཔེ་ཡོངས་རྗོགས་ཀྱི་སྐུ་ལ་ཕག་ཞལ་དང་། སེངྒེའི་ཞལ་སོགས་འོང་བ་ཅི་ལ་སྲིད།
དེས་ན། སྤྱིར་ཐེག་པ་ཆེན་པོ། ཡང་སྒོས་སུ་རྡོ་རྗེའི་ཐེག་པ་ཐམས་ཅད་ལ་བླ་མ་སངས་རྒྱས་སུ་བལྟ་བའི་རིགས་པ་འདི་ནས་བཟུང་རང་ཉིད་རྡོ་རྗེ་འཆང་དུ་བསྒོམ་པ་དང་ལུས་དཀྱིལ་འཁོར་ཡོངས་རྫོགས་གྲུབ་པར་ཡིད་ཆེས་པའི་བར་འདི་དག།
ཤ་ལྔ་བདུད་རྩི་ལྔ་སངས་རྒྱས་ལ་མཆོད་པ་འབུལ་བ་སོགས་འདི་ཀུན་ཀྱང་ཐ་མལ་པའི་རྣམ་རྟོག་རྣམས་རྟོག་གེའི་རིགས་པ་དང་ལྷན་ཅིག་དུ་ཐལ་བ་རྡུལ་དུ་བརླག་པའི་དོན་དུ་གསུངས་པ་ཡིན་གྱི། གཞན་དུ་ན་མཆོད་ཡུལ་དམ་པ་ལ་མི་གཙང་བ་འབུལ་བ་འདི།
སྤྱིར་ཚད་མ། སྒོས་སུ་རྟོག་གེའི་རིགས་པ།
ཡང་སྒོས་སུ་ཡུལ་གྱི་ཁྲིམས་ཚུན་ཆད་དང་ཡང་འགལ་བས། ཕོ་བྲང་ཞི་བ་འོད་ཀྱིས།
མི་གཙང་འདམ་གྱིས་དེ་བཞིན་གཤེགས་པར་མཆོད༎
རོ་མྱག་འདམ་དུ་འགྲོ་བ་སྙིང་རེ་རྗེ༎
གསུངས་པ་ལྟར་མ་ཡིན་ནམ།
མདོར་ན། མི་གཙང་བ་གཙང་བར་བྱེད་པ།
མི་རིགས་པ་རིགས་པར་བྱེད་པ་སོགས་ཐ་མལ་བའི་རྣམ་རྟོག་ལྡོག་པའི་ཕྱིར་གསུངས་པ་ཤ་སྟག་ཡིན་པ་ཤེས་དགོས་ཤིང་། ནམ་ཞིག་ན་ས་སངས་རྒྱས་སྤྱན་མ།
སངས་རྒྱས་སྤྱན་མ་ས། གཙོ་བོ་འཁོར། འཁོར་གཙོ་བོ་ཡིན་པ་སོགས་བླ་ན་མེད་པའི་འགལ་འདུ་ཆེན་པོའི་གོ་འཕང་ཞིག་རྙེད་རྒྱུ་ཡོད་པར་སྣང་།
མདོར་ན་རང་ཅག་སྐྱོན་ཐམས་ཅད་ཀྱི་གཙོ་བོ་གཅིག་ནི། ཀུན་རྫོབ་དོན་དམ་གྱི་རྣམ་གཞག་ཐམས་ཅད་རང་ཅག་གི་ཁ་ན་བཤད་བདེ་བ།
ཆང་ལ་དགའ་བས་ཆང་རྙེད་པ་ལྟར་རང་གི་རྣམ་རྟོག་དང་རྗེས་སུ་མཐུན་པའི་ཡུལ་རྙེད་པ་ཙམ་ཡིན་གྱི། རྒྱལ་བ་སྲས་བཅས་ཀྱི་སྤྱོད་ཡུལ་ཟབ་མོ་དེ་རྙེད་པ་ག་ལ་ཡིན།
ཡོད་ཕྱོགས་ནས་གནས་ལུགས་དང་མཇལ་བའི་ཐབས་མེད་པར་གཟིགས་ནས་གཞན་གྱིས་ཁས་ཅི་བླངས་པ་ཐམས་ཅད་ཐལ་འགྱུར་གྱིས་ལྡོག་ཅིང་། རང་ལུགས་སུ་ཁས་ལེན་ཅི་ཡང་མེད་པའི་དེ་བཞིན་གཤེགས་པས་བསྟན་པའི་སྙིང་པོ་དམ་པའི་ཆོས་གནས་མེད་པ།
ཡུལ་མེད་པ་འདི་ཉིད་གསལ་བར་མཛད་པ་ཡིན།
དེའི་ཕྱིར་ཡང་དག་པའི་ལམ་གྱི་གེགས་གཙོ་བོ་ནི་རྣམ་རྟོག་བྱ་བ་འདི་ཡིན་པས་སློབ་དཔོན་ཆོས་ཀྱི་གྲགས་པ་ཀྱང་། རྟོག་པའི་དྲ་བ་རྣམ་བསལ་ཞིང་༎
ཟབ་ཅིང་རྒྱ་ཆེའི་སྐུ་མངའ་བ༎
སོགས་གསུངས་ཤིང་། ཕྱོགས་ཀྱི་གླང་པོས། རྟོག་པའི་ལམ་ནས་ཆོས་ཉིད་ལ་ཁྲིད་ན༎
བདེ་གཤེགས་ལམ་ནས་ཆོས་ཁྲིད་ཉམས་པར་གྱུར༎
རྣམ་འགྲེལ་དུ། ཆོས་དང་ཆོས་ཅན་རྣམ་གཞག་དང་༎
ཐ་དད་ཐ་དད་མིན་ཅི་འདྲ༎
དེ་ཉིད་དུ་ནི་མ་བརྟགས་པར༎
འཇིག་རྟེན་ཇི་ལྟར་གྲགས་དེ་ལ༎
དེ་བཞིན་ཁོ་ན་བརྟེན་ནས་ནི༎
བསྒྲུབ་བྱ་སྒྲུབ་པ་ཀུན་བཞག་པ༎
དམ་པའི་དོན་ལ་འཇུག་བྱའི་ཕྱིར༎
མཁས་པ་རྣམས་ཀྱི་བྱས་པ་ཡིན༎
སོགས་གསུངས་སོ༎ དོན་དམ་པར་མེད་པས་མེད་གོ་མི་ཆོད།
ཀུན་རྫོབ་ཏུ་ཡོད་པས་ཡོད་གོ་ཆོད་བྱ་བ་འདི།
དོན་ལ་འཕགས་པའི་ཡེ་ཤེས་ཀྱིས་མི་རྙེད་པས། མི་རྙེད་པའི་གོ་མ་ཆོད།
སོ་སྐྱེའི་རྣམ་རྟོག་གིས་རྙེད་པས་རྙེད་གོ་མ་ཆོད་བྱ་བ་ཡིན་འདུག་ལ། རང་བཞིན་གྱིས་གྲུབ་པ་དོན་དམ་པར་མེད།
རི་བོང་རྭ་དོན་དམ་པར་མེད་སོགས།
སྟོང་གཞི་ཆོས་ཅན་གཏན་ནས་མི་སྲིད་པའི་རིགས་འདི་འདྲ་མ་གཏོགས་ནམ་ཡང་དོན་དམ་དུ་མེད་པས་མེད་གོ་ཆོད་པ་མི་རྙེད་ན། མེད་གོ་མི་ཆོད་པ་ཙམ་དུ་མ་ཟད་ཀྱིས།
ཡོད་གོ་ཆོད་པར་འདུག། རི་བོང་རྭ་དོན་དམ་པར་མེད་ཅེས་དགག་བྱ་ལ་དོན་དམ་གྱི་ཁྱད་པར་སྦྱར་ཚེ།
ཀུན་རྫོབ་ཏུ་ཡོད་པ་ཤུགས་ལ་གོ་ཞིང་། གཞན་དུ་ན་རི་བོང་རྭ་དོན་དམ་པར་མེད་ཅེས་པ་དང་རི་བོང་རྭ་མེད་ཅེས་པ་གཉིས་ལ་ཚིག་གི་ནུས་པའི་ཁྱད་པར་ཅི་ཡོད།
བདེན་པ་གཉིས་ཆར་དུ་དགག་པར་བྱ་བ་ཡིན་པས། དོན་དམ་པའི་ཁྱད་པར་སྦྱར་མི་དགོས་སོ་ཞེས་སློབ་དཔོན་ཟླ་བ་གྲགས་པས་གསུངས་པ་ལྟར།
བདེན་པ་གཉིས་ཆར་དུ་མེད་པའི་རི་བོང་རྭ་དགག་པ་ན་དོན་དམ་པའི་ཁྱད་པར་སྦྱར་ག་ལ་དགོས།
རི་བོང་རྭ་དོན་དམ་དུ་མེད་པ་དང་། དེ་རྟོགས་པའི་བློ་གཉིས་སྟོང་ཉིད་དང་སྟོང་ཉིད་རྟོགས་པའི་བློ་ཡིན་ནམ་མིན།
རི་བོང་རྭ་གཏན་ནས་མེད་པར་རྟོགས་པའི་བློ་དེས་རི་བོང་རྭ་དཀར་པོ།
ནག་པོ་སོགས་ཡོད་པའི་སྒྲོ་འདོགས་ཤུགས་ཀྱིས་ཆོད་པས་རི་བོང་རྭ་བདེན་གྲུབ་ཡོད་པའི་སྒྲོ་འདོགས་ཀྱང་ཆོད་པ་ཡིན།
ཉོན་མོངས་ལམ་གྱི་དགག་བྱ་བྱས་དུས་ངོ་སྐལ་གྱི་སྤང་བྱ་དེ་གཏན་ནས་མེད་པར་བྱེད་པས་དོན་དམ་པའི་ཁྱད་པར་སྦྱར་མི་དགོས་སོ༎
ཞེས་སྨྲ་བ་ཡང་རི་བོང་གི་མགོ་ལ་རྣོ་ཞིང་ཤིན་ཏུ་རིང་བའི་རྭ་ནག་པོ་ཞིག་མེད་ཅེས་སྨྲ་བའི་ཚེ།
རྣོ་ཞིང་རིང་བ་ལ་སོགས་པའི་ཁྱད་པར་སྦྱར་ཆོག་ལ། དེའི་མགོ་ལ་བདེན་གྲུབ་གྱི་རྭ་མེད་དོ་ཞེས་དོན་དམ་པའི་ཁྱད་པར་སྦྱར་མི་ཆོག་པའི་དོན་ཅི་ཡིན་ཞེས་དྲི་བ་བྱའོ༎
དེ་ལ་དོན་དམ་པའི་ཁྱད་པར་སྦྱོར་མི་དགོས་ན། རིགས་པའི་དགག་བྱ་ལའང་ཅི་ལ་སྦྱོར་དགོས།
མདོར་ན་བདེན་འཛིན་ནང་དུ་ཡོད་པ་དང་། བདེན་འཛིན་མདུན་ན་མཐོང་བཞིན་པ་འདི་བཞག་ནས་གཞན་ཞིག་དགག་པ་ནི་རྗེ་ལྕང་སྐྱ་རིན་པོ་ཆེས།
སྣང་བ་ལིང་ལིང་འདི་རང་སོར་བཞག་ནས༎
དགག་རྒྱུ་རྭ་ཅན་ཞིག་འཚོལ་བར་འདུག་སྟེ༎
ཞེས་གསུངས་པ་ལས་མ་འདས་པའོ༎
རྒྱུད་ཆེན་སངས་རྒྱས་རྒྱ་མཚོ་ལ། རྗེ་འཇམ་དབྱངས་བཞད་པས་ཐལ་རང་གཉིས་ཀའི་ལྟ་བའི་ཁྱད་པར་དྲིས་ཚེ།
གཟིམ་ཁང་གི་ཀ་བ་ཞིག་ལ་ཕྱག་མཛུབ་བཙུགས་ནས་རང་རྒྱུད་པའི་ལུགས་ལ་ཤིང་ཧྲང་ཧྲང་པོ་འདི་ཀ་བ་ཡིན།
ཨ་རིག་དགེ་བཤེས་ཆེན་མོ་ཝ་མང་པཎྜི་ཏར་མཇལ་བར། ཁྱོད་པོ་ཏི་ལྔ་ལས་ཅི་ལ་མཁས་ཞེས་གསུངས།
འོ་ན། ཐལ་འགྱུར་བའི་ལུགས་ལ་འདི་ཅི་ཡིན་གསུང་ནས་མདུན་ན་ཅོག་ཙེ་ཞིག་འདུག་པ་ལ་ཕྱག་མཛུབ་ཀེར་ཀེར་མཛད།
དེ་ཅོག་ཙེ་ལགས་ཞུས་པས། ཅོག་ཙེ་མ་ཡིན་པར་ཐལ།
དེ་བཞིན་མདུན་ན་གནས་པ་འདི་གྲུ་བཞི་ཡིན་མིན་དྲིས་ཚེ་ཡང་། འདི་གྲུ་བཞིའི་གདགས་གཞི་ཡིན་གྱི་གྲུ་བཞི་མ་ཡིན།
གནས་གཅིག་ལ་སླེབས་པ་དེ་འཁོར་བའི་རྩ་བ་ཆོད་པའི་ལམ་གྱི་འགག་མདོ་དེ་ཡིན་པར་སྣང་ཞིང་། སླར་ཡང་མདུན་ན་གནས་པ་དེ་ཤིང་གྲུ་བཞིར་འདུག་གྲུ་བཞི་དེ་ཅོག་ཙེ་རུ་འདུག།
རྣམ་པ་གཅིག་ཏུ་ན། པ་སངས་བྱ་བ་ཀུན་ལ་བཟང་༎
ཆོས་ཀྱི་གནས་ལུགས་ལ་བསམས་ནས་གྲུབ་མཐས་བློ་བསྒྱུར་མ་བསྒྱུར་གྱི་ས་མཚམས་དབྱེ་ན་ཡང་། རྗེ་བླ་མས་ཇི་སྐད་གསུངས་པ་ལྟར།
མདོར་ན་རྗེས་དཔག་ལ་བརྟེན་པ་ཐམས་ཅད་གྲུབ་མཐའ་དང་། མངོན་སུམ་ལ་བརྟེན་པ་ཐམས་ཅད་ཕལ་པ་རང་བཞིན་པའི་བློ་ཡིན་པ་ཙམ་གྱིས་ཤན་འབྱེད་ན་མ་གཏོགས་འབྱེད་ཆོས་ཅི་ཡང་མ་མཐོང་།
མིང་གི་བཏགས་པ་ལ་མ་ལྟོས་པ་རང་ངོས་ནས་གྲུབ་པར་འཛིན་པ་འགྲོ་བ་ཐམས་ཅད་ཀྱི་རྒྱུད་ལ་རང་བཞིན་ངང་གིས་འབྱུང་བའི་ལྷན་སྐྱེས་ཀྱི་མ་རིག་པ་ཡིན་ཚུལ་དང་། བདེན་པར་མེད་ཀྱང་རང་བཞིན་གྱིས་ཡོད་པར་འཛིན་པ་དེ་སློབ་དཔོན་ལེགས་ལྡན་འབྱེད་ཀྱིས་གསར་དུ་བཟོས་པའི་གྲུབ་མཐས་བློ་བསྒྱུར་བའི་ཀུན་བརྟགས་ཀྱི་མ་རིག་པ་ཡིན་པའི་ཁྱད་པར་འདི་གཉིས་སུ་ཞིག་གིས་ཕྱེ་བར་ནུས།
གཤང་གཅི་གང་དགར་འདོར་ཆོག་པར་འཛིན་པའི་བྱིས་པའི་བསམ་པ་དེ་ལྷན་སྐྱེས་ཀྱི་བློ་དང་། ནམ་ཞིག་བཤང་གཅི་གདན་གྱི་སྟེང་དུ་བཏང་མི་ཆོག་པར་འཛིན་པ་དེ་ཕ་མ་གཉིས་ཀྱི་གྲུབ་མཐས་བསྒྱུར་བའི་བློ་མིན་ནམ།
མདོར་ན་འཇིག་རྟེན་འདིར་སྐྱེ་བ་ཐམས་ཅད་ཀྱང་ནང་པའི་གྲུབ་མཐའ་བཞི།
ཕྱི་རོལ་བའི་གྲུབ་མཐའ་དྲུག་ཅུ་སོགས་ཀྱིས་བློ་མ་བསྒྱུར་བ་ནི་ཡོད་སྲིད་མོད་ཀྱི།
ཕ་མ་གཉིས་སོགས་སྐལ་མཉམ་གྱི་འགྲོ་བ་དག་གི་ལུང་དང་། རང་གི་རིགས་པ་ཟུང་དུ་མ་འབྲེལ་བའི་ཤེས་བྱ་རྣམས་འདི་དང་འདི་ཡིན་ཞེས་སྨྲ་བ་སུ་ཡང་མི་སྲིད་པས་སོ༎
ཐལ་འགྱུར་བའི་སློབ་དཔོན་ཆེན་པོ་རྣམས་ཀྱིས་ཀྱང་ཀུན་རྫོབ་ཀྱི་རྩ་བར་འཇོག་པའི་གཞི་འདི་ཙམ་ཞིག་ལས་མ་གཟིགས་པས། འཇིག་རྟེན་ལ་གྲགས་པ་ཞིག་ཀུན་རྫོབ་ཀྱི་རྣམ་བཞག་ཏུ་བཞེད་དོ༎
དེས་ན་རང་གིས་བསྙོན་དུ་མེད་པའི་སྣང་བ་འདི་དག།
མི་ལ་མིའི་སྣང་བ་བསྙོན་དུ་མེད།
འདྲེ་ལ་འདྲེའི་སྣང་བ་བསྙོན་དུ་མེད།
ཁྱི་ལ་ཁྱིའི་སྣང་བ་བསྙོན་དུ་མེད་པ་སོགས་ཡིན་མོད་ཀྱི།
སེམས་ཙམ་པའི་གྲུབ་མཐའ་དང་ཡང་ཅུང་ཟད་ཉེ་མོད། རྣལ་འབྱོར་སྤྱོད་པ་རྣམས་ཀྱིས་བལྟ་བྱ་ཐུན་མོང་བའི་སྣང་བ་གང་ལས་འབྱུང་བའི་གཞི་དེ་ལ་བརླན་གཤེར་ཕོར་པ་གང་ཡོད་པར་མི་སྨྲ་ཡི།
རྩ་བ་གཅིག་གང་ལས་རིགས་དྲུག་གི་རྣམ་ཤེས་ཐ་དད་དུ་འབྱུང་བའི་ཀུན་གཞིའི་རྣམ་པར་ཤེས་པའི་ངང་དུ་གནས་པའི་བག་ཆགས་ཀྱི་ནུས་པ་སད་ཚུལ་ཙམ་ཞིག་དུ་བཞེད་དོ༎
རྣམ་སྨིན་ལུས་དྲུག་ལྡན་པའི་རིགས་དྲུག་ལ༎
སྣང་བ་རྣམ་དྲུག་འབྱུང་བ་སྨོས་ཅི་དགོས༎
དབང་པོ་དྲུག་ལྡན་མི་ཡི་ལུས་ལ་ཡང་༎
ཐུན་མོང་རྩ་བ་མེད་པའི་སྣང་བ་དྲུག།
མདོར་ན་རང་ཅག་ཐ་མལ་པ་རྣམས་ལ་སྣང་ཞིང་། ཤིང་རྟ་རྣམ་བདུན་གྱི་རིགས་པས་དུམ་བུ་སྟོང་དུ་བཤིགས་ཀྱང་ལྡོག་དུ་མེད་པའི་སྣང་བ་འདི་ཀུན་ཤེས་སྒྲིབ་ཁོ་རང་ངམ་ཁོ་ཡི་ནུས་པ་ཞིག་ཡིན་པར་སྣང་།
སྣང་བའི་རྣམ་གཞག་འདི་ཀུན་རིགས་ངོར་ཡོངས་རྫོགས་པར་ཞིག་པ་ན་ཉོན་སྒྲིབ་སྤངས་པ་དང་། སྣང་ངོར་ཡོངས་སུ་རྫོགས་པར་ཞིག་པ་ཤེས་སྒྲིབ་སྤངས་པ་ཡིན་ནོ་ཞེས་སློབ་དཔོན་ཟླ་བ་གྲགས་པ་ནི་སྒྲིབ་གཉིས་ཟད་པའི་སངས་རྒྱས་ལ་དེ་ལྟར་མེད་པར་སྣང་ངོ་༎
སྒྱུ་མའི་ལྟད་མོ་བ་རྣམས་ཀྱིས་སྒྱུ་མའི་བུད་མེད་ལ་ཆགས་ཚུལ་དེ་ཉོན་སྒྲིབ་གྱི་དཔེ་དང་། སྒྱུ་མ་མཁན་རང་གིས་སྒྱུ་མའི་བུད་མེད་ལ་ཆགས་ཚུལ་དེ་ཤེས་སྒྲིབ་ཀྱི་དཔེ་རུ་ཞི་བ་ལྷས་གསུངས་སོ༎
བསམ་པའི་ཡུལ་ལས་འདས་པས་ཟབ་ཅིང་། གཅིག་དང་ཐ་དད་ཀུན་ལ་ཁྱབ་པའི་རྒྱ་ཆེ་བའི་སྐུ་སྟེ་རྣམ་པ་མངའ་བ།
མཆོག་དམན་གདུལ་བྱའི་བློ་ངོར་ཀུན་ཏུ་བཟང་པོའི་གསུང་གི་འོད་ཟེར་དག་ཀུན་ནས་འཕྲོ་བ་ཞིག་ཡོད་པར་ངེས་པས་དེ་ལ་ཕྱག་འཚལ་ལོ༎
ཐལ་འགྱུར་བ་དང་དངོས་སྨྲ་བ་གཉིས་ལ་ཆོས་ཅན་མཐུན་སྣང་བ་མེད་པ་ཡིན་ཞིང་། བརྡ་འཕྲོད་ཚེ་ཡང་རྒྱལ་བོ་སྐུ་ཚེ་རིང་བར་ཤོག།
རྒྱལ་པོ་བྱ་བའི་ཚིག་གཉིས་ཀྱང་གཅིག་དུ་སོང་ལ། གཅིག་གིས་གཅིག་ལ་རྩོད་ལན་བྱེད་པ་ཡང་མ་དགོས་པས་ཕན་ཚུན་བརྡ་འཕྲོད་པ་ཙམ་ཡིན་ནོ༎
སྣང་ཚུལ་དང་གནས་ཚུལ་མི་མཐུན་པ་ཁས་ལེན་པ་དེ་གཞན་ངོར་ཁས་ལེན་པ་ཡིན་ཞིང་། སྣང་བ་དེ་ཀའི་སྟེང་དུ་སྣང་བའི་བདེན་བཞི་སྣང་བའི་ལམ་ལྔ་ཁས་ལེན་པ་སོགས་དོན་ལ་འཁྲུལ་སྣང་ཁས་ལེན་པ་ཡིན་མོད་ཀྱི།
ཞེས་དང་། ཞི་བ་ལྷས། སྡུག་བསྔལ་ཉེ་བར་ཞི་དོན་དུ༎
འབྲས་བུའི་རྨོངས་པ་བཟློག་མི་བྱ༎
གོ་ཆོད་པའི་འབྲས་བུའི་རྨོངས་པ་དེ་ནི་གོང་གི་གཟིངས་དང་དོན་གཅིག་པར་སྣང་ལ། འཁོར་བའི་ཆུ་བོའི་ཕ་རོལ་གྱི་འགྲམ་དུ་སླེབས་ཚེ་འཁོར་བ་དང་ལྷན་ཅིག་ཏུ་སྤང་བར་གསུངས་སོ༎
ཐེམ་སྐས་འོག་མ་ལ་བརྟེན་ནས། ཐེམ་སྐས་གཉིས་པ་ལ་འཛེགས།
དེ་ལ་བརྟེན་ཅིང་དེ་སྤངས་ནས༎
སོ་སོའི་སྐྱེ་བོའི་རྣམ་རྟོག་གི་སྣང་ཚུལ་མ་བརྗེ་བར། སངས་རྒྱས་ཀྱི་ས་ལ་འཕོ་ཚུལ་དེ་ལས་ཀྱང་ག་ལ་ཡོད།
རང་བཞིན་མེད་པ་ཡིན་ཀྱང་མེད་པ་མ་ཡིན་པའི་སྐྱོན་མེད་དོ་ཞེས་ཐལ་འགྱུར་བས་ལན་འདེབས་སོ་བྱ་བ་འདི་ཕྱི་རབས་པའི་ལུགས་དང་། རང་ལུགས་ལ་རང་བཞིན་ཡོད་མེད་དང་ཡིན་མིན་ལ་སོགས་པ་གང་དུ་ཡང་ཁས་མི་ལེན་པས་སྐྱོན་མེད་དོ་ཞེས་ལན་འདབས་དགོས་པ་འདི་སྔ་རབས་པའི་ལུགས་ཡིན་ནོ༎
མདོར་ན་ཐུན་མོང་མ་ཡིན་པའི་དབུ་མའི་ཁྱད་ཆོས་གཙོ་བོ་གཅིག་ནི། དངོས་སྨྲ་བ་རྣམས་ཡོད་པ་འགོག་པའི་རིགས་པ་དེ་ཉིད་ཀྱིས་མེད་པ་ཡིན་པར་སྒྲུབ།
གཞན་གྱི་ཕྱོགས་མ་ལུས་པ་འགོག་པ་མ་ཟད་རང་གི་ཕྱོགས་ཀྱང་དེ་དང་མཐུན་པའི་རིགས་པ་དེ་ཉིད་ཀྱིས་བཀག་པས། རེ་ཞིག་སོང་ལ་འགྲོ་བ་མིན༎
ཞེས་སོང་བ་ལ་འགྲོ་བ་བཀག་པ་ན། འོ་ན་མ་སོང་བ་ལ་འགྲོ་བ་ཡོད་དམ་སྙམ་ཚེ།
མ་སོང་བ་ལའང་འགྲོ་བ་མེད༎
ཅེས་དང་། འོ་ན་དེ་གཉིས་ལས་གཞན་དུ་འགྲོ་བ་ཡོད་དམ་སྙམ་ཚེ།
སོང་དང་མ་སོང་མ་གཏོགས་པ༎
གོམ་པ་ཤེས་པར་མི་འགྱུར་རོ༎
ཞེས་དེ་ཡང་བཀག་པ་སོགས་ཡིན་ནོ༎
མཉམ་གཞག་གི་སྐབས་སུ་ཅི་ཡང་མེད་པ་རེད།
དེ་ནི་དོན་དམ་པར་ཅིར་ཡང་མ་གྲུབ་པ་དང་། ཐ་སྙད་དུ་ཅིར་ཡང་གྲུབ་པའི་དོན་དུ་ཤེས་པར་བྱའོ༎
རང་བཞིན་མེད་པ་གང་ཟག་གི་བདག་མེད་དང་། མཐའ་བཞི་སྤྲོད་བྲལ་ཆོས་ཀྱི་བདག་མེད་དུ་འདོད།
བདག་མེད་གཉིས་སྟོང་གཞི་ཆོས་ཅན་ཀྱི་སྒོ་ནས་འབྱེད་དགོས་པས། བུམ་པ་རང་བཞིན་མེད་པ་བུམ་པའི་སྟོང་ཉིད།
ཀ་བ་རང་བཞིན་མེད་པ་ཀ་བའི་སྟོང་ཉིད་དུ་འདོད་པ་ལྟར།
དེ་ཡང་དོན་ལ་ཀུན་རྫོབ་ཀྱི་སྣང་བ་ལས་མ་འདས་པས་ཀུན་རྫོབ་གྱི་སྣང་བ་བློ་ཡི་ཡུལ་དུ་བྱེད་ནུས་པ་ཕྲ་བའི་མཐར་ཐུག་ནི། ཡང་ན་ཡོད་པ། ཡང་ན་མེད་པ། ཡང་ན་གཉིས་ཀ་ཡིན་པ།
ཡང་ན་གཉིས་ཀ་མ་ཡིན་པ་འདི་བཞི་ལས་འདའ་བ་མེད་པས་བཞི་ཆར་དུ་མེད་པ་དེ་ཉིད་རྣམ་གྲངས་མ་ཡིན་པའི་དོན་དམ་མམ།
མདོར་བསྡུ་ན། བརྗོད་དུ་མེད་པའི་དོན་དམ་བྱ་བ་ཡིན་ནོ༎
སྤྱོད་འཇུག་ལས། དོན་དམ་བློ་ཡི་སྤྱོད་ཡུལ་མིན༎
བློ་ནི་ཀུན་རྫོབ་ཡིན་པར་བརྗོད༎
ཅེས་དང་། གང་ཚེ་དངོས་དང་དངོས་མེད་དག།
བློ་ཡི་མདུན་ན་མི་གནས་པ༎
དེ་ཚེ་རྣམ་པ་གཞན་མེད་པས༎
དམིགས་པ་མེད་པར་རབ་ཏུ་ཞི༎
ཞེས་དང་། དེ་ཚེ་དམ་ཆོས་ཡུལ་མེད་པ༎
ཞེས་དང་། སངས་རྒྱས་བསྟན་པ་གནས་མེད་པ༎
རྗེ་བླ་མས་ཀྱང་། ཁྱོད་ཀྱི་བསྟན་ལ་ཕྱིར་ཕྱོགས་པས༎
ཡུན་རིང་ངལ་བར་བསྟེན་བྱས་ཀྱང་༎
ཕྱི་ཕྱིར་སྐྱོན་རྣམས་བོས་པ་བཞིན།
བདག་ཏུ་འཛིན་པ་བརྟན་ཕྱིར་རོ༎
ཞེས་གསུངས་པ་ཡང་དགོས་པའི་མཐིལ་འདི་ཡིན་པར་སྣང་།
བརྗོད་དུ་མེད་ཅེས་བརྗོད་པ་དེ་ཉིད་བརྗོད་པ་ཡིན་ནོ་སོགས་སོ་སྐྱེ་ཐུན་མོང་གི་རྣམ་རྟོག་ཁ་མཐུན་པའི་རྩོད་པ་འདི་དག་ནི། སེར་པོ་སྣང་བ་གང་ཡིན་དེ་ཉིད་དུང་ཡིན་ནོ་ཞེས།
རྨི་ལམ་དུ་རྨི་ལམ་རྨིས་པ་དང་འདི་རྫུན་པ་ཡིན་ནོ་སྙམ་པའི་བློ་གཉིས་ཀ་ཡང་མཁྲིས་ནད་དང་གཉིད་ཀྱིས་བསླད་པ་འདྲ་མོད། ཇི་སྲིད་མཁྲིས་ནད་ལས་ཐར་བ་དང་གཉིད་མ་སད་པ་དེ་སྲིད་གཅིག་བདེན་པ་གཅིག་མི་བདེན་པའི་རྣམ་གཞག་གོ་འོག་ཏུ་དབང་མེད་དུ་འཛུད་དགོས་པ་འདི་མ་རིག་པའི་སྐྱོན།
རྟེན་འབྱུང་གི་ཡོན་ཏན་གཉིས་ཀ་ཡིན་པར་ཤེས་པར་བྱའོ༎
ངག་མི་སྨྲ་བྱ་བ་སོགས་ཁས་ལེན་དང་ངག་ཡིན་མོད། ཁས་ལེན་མེད་བཞིན་པ་དེ་ག་ཁས་ལེན་ཡིན།
དངོས་སྨྲ་བའི་ངོར་རང་བཞིན་ཡིན་པས་ལྟག་ཆོད་དུ་སོང་བས། རང་བཞིན་ཀུན་ལ་ཡོད་མིན་ན༎
ཁྱོད་ཀྱི་ཚིག་ཀྱང་རང་བཞིན་མེད༎
ཅེས་རྒོལ་བར་བྱེད་པ་དང་ཁྱད་མེད་ལ། གལ་ཏེ་ཁས་ལེན་མེད་ན་ནི༎
ཁས་ལེན་མེད་པར་ཁས་ལེན་ཅི༎
ཞེས་རྒོལ་ན་ཡང་སྔ་མ་དང་འདྲ་བས༎
སློབ་དཔོན་ཀླུ་སྒྲུབ་གྱིས། ཁས་ལེན་མེད་པ་གང་ཡིན་པ༎
དེ་ནི་ཁྱོད་ཀྱི་ཁས་ལེན་ཉིད༎
དུང་དཀར་སེར་པོ་གང་ཡིན་པ༎
དེ་ནི་ཁྱོད་ཀྱི་ཁས་ལེན་ཉིད༎
སྐྱེ་བོ་ཕལ་པས་རྫུན་བཤད་པ་སོགས་ཀྱང་འོང་བའི་གནས་མེད་ལ། ལར་སྣང་ཚུལ། གནས་ཚུལ། བཤད་ཚུལ། བསམ་ཚུལ། དགོངས་ཚུལ་མི་མཐུན་པ་འདི་དག་གི་ཁྱད་མ་ཕྱེད་པར་དམ་པའི་ཆོས་ལ་མོས་པ་ཙམ་ཡང་འབྱུང་དཀའ་བར་སྣང་།
དེའི་ཕྱིར་མདོ་ལས། གལ་ཏེ་དབང་པོ་འདི་དག་ཚད་ཡིན་ན༎
འཕགས་པའི་ལམ་གྱིས་སུ་ལ་ཅི་ཞིག་བྱ༎
བྱ་བ་འདི། གལ་ཏེ་རང་རང་སོ་སོས་ཐག་ཆོད་ན༎
འཕགས་པའི་ལམ་གྱིས་སུ་ལ་ཅི་ཞིག་བྱ༎
བྱ་བ་དང་དོན་གཅིག་ཏུ་སྣང་།
དེའི་རྗེས་སུ་འབྲང་ན་མི་བསླུ་བྱ་བ་ཡང་། སྤྱིར་བསླུ་མི་བསླུ་བྱ་བ།
དེའི་རྗེས་སུ་འབྲང་ན་ཕན་པ་དང་གནོད་པ་འབྱུང་བའི་དོན་ཙམ་ཡིན་པས། དེ་བཞིན་གཤེགས་པས་འདི་བྱས་ན་བཟང་།
མ་བྱས་ན་ངན་སོགས་ཐམས་ཅད་ཀྱི་རྗེས་སུ་འབྲང་ན་བསླུ་བ་མེད་པ་དེ། སངས་རྒྱས་ཀྱིས་གསུངས་ལྐོག་གྱུར་ལ༎
གང་ཞིག་ཐེ་ཚོམ་ཟ་བྱེད་པ༎
དེ་ཡི་སྟོང་པ་ཉིད་བསྟན་ནས༎
ཐབས་དེ་ཁོ་ནས་ཡིད་ཆེས་བྱ༎
ཞེས་དང་། གཙོ་བོའི་དོན་ལ་མི་བསླུ་ཕྱིར༎
གཞན་ལའང་རྗེས་སུ་དཔག་པ་ཡིན༎
ཞེས་དོན་གྱི་གཙོ་བོའི་ཆོས་ཀྱི་གནས་ལུགས་བསྟན་པ་ལ་མི་བསླུ་བའི་ཕྱིར།
ཚུལ་འདི་བུ་ཆུང་མ་ཡི་རྗེས་སུ་འབྲང་ཚུལ་གྱི་དཔེ་ལྟར་ཡིན་ལ། འབྲང་ཚུལ་དེ་ཡང་མས་ཕྱི་རོལ་དུ་སོང་ན་སྟག་ཡོད།
དེ་ལས་ཐག་རིང་དུ་སོང་ན་རྣ་མཆོག་གཅོད་སོགས་ལ་དྲང་ངེས་གང་ཡིན་གྱི་དཔྱད་པ་བྱ་མ་དགོས་ཀྱི།
ཕྱི་རོལ་དུ་མི་འགྲོ་བ་ཞིག་མ་ཡིན།
ངག་ལ་ཡིད་ཆེས་ཏེ་ཉན་དགོས་པ་ཡིན་ནོ༎
དེའི་ཕྱིར་སངས་རྒྱས་བཅོམ་ལྡན་འདས་ཀྱིས།
འཆོལ་མ་མནའ་མའི་གཟུགས་བརྙན་བཞིན་དུ་བྱས༎
ཁྱིམ་པས་སྨད་པའི་ཤམ་ཐབས་མཐོ་བར་མཛད༎
ཆུ་ལ་བརྒལ་ཞིང་ཅོ་འདྲི་བྱས་པ་ན༎
མཐིང་གོས་ལོང་བུའི་གོང་དུ་ཕབ་པར་མཛད༎
བདེར་གཤེགས་རང་གི་དགོངས་པ་ལ་ནི་དྲུག་སྡེ་དག་གི་ཤམ་ཐབས་པུས་མོའི་གོང་ཙམ་དུ་ཡར་བརྫེས་པ་དང་། རྟིང་པའི་བར་དུ་མར་ཕབ་པ་གཉིས་ལ་ཁྱད་ཡོད་པའི་ཚོད་མི་འདུག་ཀྱང་མཉན་ཡོད་ཀྱི་ཁྱིམ་པ་ཕོ་མོ་རྣམས་ཀྱི་ངོར།
དེ་དག་གི་སྣང་བ་དང་མཐུན་པའི་ཤམ་ཐབས་མཐོ་དམན་གྱི་ཚད་ཞིག་མཛད་པ་ཡིན་ལ། ནམ་མཁར་མཐའ་མེད་ཀྱང་དཀྱིལ་འཁོར།
འཁོར་བར་ཐོག་མ་མེད་ཀྱང་མཐའ་མ་ཡོད་གསུངས་པ་སོགས་ཀྱང་སྲིད་གསུམ་འཁོར་བ་མཉན་ཡོད་ཀྱི་གྲོང་ཁྱེར་ཆེན་པོའི་སོ་སྐྱེ་ཁྱིམ་པ་རྣམས་ཀྱི་བསམ་པ་ལ་གང་འཚམས་པ་ཞིག་གསུངས་པར་སྣང་།
ཇི་སྲིད་རྣམ་ཤེས་ཀྱི་རྟེན་མ་བརྗེ་བ་དེ་སྲིད་དུ་སྟོང་པ་ཉིད་མངོན་སུམ་དུ་རྟོགས་ཀྱང་། སྔར་གང་ཁས་བླངས་པ་དེ་དབང་མེད་དུ་ཁས་ལེན་དགོས་པ་འདི་ལ་རིགས་པས་སྒྲུབ་བྱེད་ཀྱིས་འབད་པ་བྱ་མ་དགོས།
མྱོང་བ་ཁོ་རང་གི་མངོན་སུམ་དུ་གྱུར་བ་དེ་ལ། རིགས་པས་དགག་སྒྲུབ་གྱི་དོན་མ་དགོས།
ཁ་ནས་ཐམས་ཅད་མེད་ཅེས་པའི་ཚིག་ཙམ་སྨྲས་ཀྱང་། སེམས་ཀྱི་འཛིན་ཚུལ་ལ་ཅི་ཡང་མི་གནོད་པས་དེ་ཙམ་ལ་དགག་སྒྲུབ་དོ་གལ་ཆེན་པོ་དེ་ཙམ་དགོས་པའི་རྒྱུ་མཚན་མི་སྣང་།
དེ་ལས་དེ་འདྲ་བའི་ཁས་ལེན་མེད་པའི་སྐྱེས་བུ་དེ་ལ་ཕ་གི་ཅི་ཡིན་ཞེས་དྲིས་ཚེ།
མི་ཡིན་སོགས་སྨྲ་ངེས་པས། རིགས་པ་དུ་མའི་སྒོ་ནས་ཁས་ལེན་དུ་འཇུག་པའི་ཐབས་གཞན་མ་དགོས།
སྒྱུ་མ་མཁན་གྱིས་སྒྱུ་མའི་གླང་པོ་སྤྲུལ་པ་ན། ལྟད་མོ་མཁན་རྣམས་ཀྱིས་ཀྱང་གླང་པོ་དངོས་སུ་མཐོང་།
སྒྱུ་མ་མཁན་གྱིས་ཀྱང་གླང་པོ་མིན་པ་ཞིག་གླང་པོ་དངོས་སུ་མཐོང་བའི་ཆེད་དུ་སྒྱུ་མ་སྟོན་པ་ཡིན་པས། ལྟད་མོ་བ་རྣམས་ཀྱིས་སྒྱུ་མ་མཁན་ལ་འདི་གླང་པོ་དངོས་ཡིན་ནམ་ཞེས་དྲིས་ཚེ་ཡིན་ཞེས་བརྗོད་དགོས་པ་དེ་སྒྱུ་མ་མཁན་གྱིས་གླང་ཆེན་གཞན་ངོར་ཁས་ལེན་པ་ཡིན།
ལང་གཤེགས་སོགས་མདོ་མང་པོ་འདི་ཙམ་ཞིག་ཏུ་ཕྱི་དོན་མེད་པའི་ཀུན་གཞི་དང་། གཟུང་འཛིན་གཉིས་སྟོང་གི་དེ་ཉིད་མཐར་ཐུག་རིགས་པ་བརྒྱ་ཕྲག་གི་སྒོ་ནས་ཡང་ནས་ཡང་དུ་གསུངས་པ་འདི་ཉིད།
གསུངས་པ་པོ་བཅོམ་ལྡན་འདས་ཀྱི་རང་ལུགས་མིན་ན་གཞན་སུ་ཞིག་གི་ལུགས་ཡིན་ཞེས་སྨྲ་བ་དང་འདྲ།
དེའི་ཕྱིར་གཞན་ངོར་ཁས་ལེན་པ་འདི་ལ་དངོས་སུ་གནོད་བྱེད་ཀྱི་རིགས་པ་དག་ནི་དོན་ལ་ཉག་སྐེད་བུ་ལོང་མ་ལ་འཁོར་བསྒྱུར་ཡིན་ཞེས་བརྗོད་པའི་ཚིག་དེ་ཁྱོད་ཀྱིས་ངོ་ཙམ་ཁས་བླངས་པ་ཡིན་ཞེས་སྨྲས་ན་གསོད་པའི་འཇིགས་པ་འོང་བ་དང་ཤིན་ཏུ་འདྲ།
དེས་ན་ཉག་སྐེད་བུ་ལོང་མའི་མདུན་དུ་གཞན་ངོར་ཁས་བླངས་པ་དེ་རང་ངོར་ཁས་བླངས་ཡིན་ཞེས་སྨྲས་ན་མ་གཏོགས་ཐབས་གཞན་མེད་ལ། ཚུལ་འདི་རྗེ་བླ་མས་རེད་མདའ་བའི་དྲིས་ལན་དུ་གསལ་བར་གསུངས།
སྣང་སྲིད་དག་པ་རབ་འབྱམས་སུ་ཤར་བའི་སངས་རྒྱས་དང་། ཐམས་ཅད་མ་དག་ཟག་བཅས་སུ་ཤར་བའི་སོ་སྐྱེ་གཉིས་ཀྱི་བར་དུ་ཆོས་ཚིག་གཅིག་སྨྲ་བའི་སྐལ་བ་ག་ལ་ཡོང་།
དོན་ལ་རང་བཞིན་ནམ་གནས་ལུགས་ཀྱིས་གྲུབ་མ་གྲུབ་ལ་བློ་ཁ་ཕྱོགས་པའི་བསམ་བློ་དེ་ནི་མཐར་ཐུག་ལ་དཔྱོད་པའི་སྐབས་སུ་འཇོག་པ་ཙམ་ལས་འོས་མེད་ལ། དེ་ལྟར་ན་དངོས་སྨྲ་བའི་གྲུབ་མཐའ་ཕར་ཞོག།
བློས་བཏགས་པ་ཙམ་མ་ཡིན་པར། རང་ངོས་ནས་གྲུབ་པའི་གསེར་ཞིག་རྙེད་དགོས་པ་འདི་ཉིད།
གསེར་སྲེད་པ་སྐྱེད་པའི་རྩ་བ་ཡང་ཡིན་ཞིང་བདེན་འཛིན་མ་རིག་པ་ཉོན་མོངས་ཀྱི་རྩ་བ་གཞན་གཉིས་ཀྱི་རྩ་བར་གསུངས་པ་ཡང་འདི་ལ་ཐུག་པས། དེས་རྙེད་པའི་གསེར་དེ་ཡང་མཐར་ཐུག་གམ་རང་བཞིན་ལ་དཔྱོད་པའི་རིགས་པས་རྙེད་པ་ལས་མ་འདས་སོ༎
རང་ངོ་གཞན་ངོའི་ཁས་ལེན་གྱི་ཁྱད་མི་འདོད་པའི་ལྟ་བ་འདི་བསམ་བློ་མཐར་གཏུག་ཚེ།
སངས་རྒྱས་ལ་གང་སྣང་སེམས་ཅན་ལ་སྣང་།
སངས་རྒྱས་ཀྱིས་གང་ཤེས་སེམས་ཅན་གྱིས་ཤེས་བྱ་བ་དང་ཁྱད་ཅི་ཡང་མི་འདུག།
འདི་འདྲ་བྱས་ཚེ་བྱང་ཆུབ་སེམས་དཔའ་ཤུགས་འཆང་གི་རྫུ་འཕྲུལ་གྱིས་རྒྱལ་བའི་གཙུག་ཏོར་གྱི་རྩེ་མ་མཐོང་བྱ་བའི་ལུང་དེ་ཙམ་ལའང་སུ་ཞིག་ཡིད་ཆེས་པར་ནུས།
བསམ་བློས་དྲན་མ་ནུས་པའམ་དཔྱད་མ་ནུས་པ་ཐམས་ཅད་མེད་དོ་ཞེས་སྨྲ་བ་ནི། ཁོ་བོས། མ་མཐོང་ཕྱིར་ན་མེད་པ་མིན༎
བྱ་བའི་དགག་ཡུལ་གྱི་ཆད་ལྟ་དེ་དང་ཕྱོགས་མཐུན་པར་སེམས།
མེ་མེད་པ་དུ་བ་ཡོད་ན་ཚད་མས་གྲུབ་དགོས།
དེས་ན་མིག་གིས་མཐོང་དགོས།
དེ་ན་ངའི་མིག་གིས་མཐོང་དགོས།
དེ་འདྲ་ནམ་ཡང་མཐོང་མ་མྱོང་བ་དེའི་ཕྱིར་མེ་ཡོད་ལ་དུ་ཡོད་ཀྱིས་ཁྱབ་པ་གྲུབ་བོ་བྱ་བའི་རིགས་པ་འདི་རྣམས་དོན་ལ་ཤེས་བྱའི་གནས་ལུགས་ཀུན་ཏུ་བཟང་པོའི་སྣང་བ་དཀར་དམར་འོད་ཟེར་འབུམ་དུ་འཕྲོ་བའི་བདེ་སྡུག་བཟང་ངན་གྱི་རྣམ་འགྱུར་སྟོང་དུ་བཏོན་པ་དེ་ཉིད་རིགས་པའི་བུ་ག་ཆུང་ངུ་གཅིག་གི་ནང་དུ་བཙུད་ནས་དཔྱད་པ་བྱེད་པའི་ལུགས་སུ་སྣང་།
འདི་བཟློག་པའི་ཕྱིར་དུ་ལམ་སྒོམ་པའི་དཀའ་སྤྱད་མི་དགོས་ཞེས་འགྲེལ་པས། ལམ་སྒོམ་པའི་དཀའ་སྤྱད་མཐར་ཕྱིན་པའི་ཚེ་སྣང་བ་འདི་ཀུན་བཟློག་པ་ཞིག་གོ་ནུས།
དབང་མེད་དུ་ཁས་ལེན་དགོས་པའི་རྒྱུ་མཚན་ཡང་ལྷན་སྐྱེས་ཀྱི་མ་རིག་པ་ལས་སྐྱེ་བའི་སྣང་བ་འདི་དབང་མེད་དུ་ཤར་བ་ན། ཀུན་བརྟགས་ཀྱི་མ་རིག་པ་ལ་རྩ་བར་བརྟེན་པའི་བཟང་ངན།
དེ་ལ་བརྟེན་པ་ཁམས་གསུམ་འཁོར་བ་འདིར་ཡང་དབང་མེད་དུ་སྡོད་དགོས་པ་འདི་བྱུང་འདུག་པས། དབང་མེད་བྱ་བ་དབང་མེད་རང་ལ་གོ་དགོས་སོ༎
ཁོ་བོ་ཅག་འཇིག་རྟེན་གྱི་ཀུན་རྫོབ་བཟློག་པར་བྱ་བའི་ཕྱིར་དུ་ཤིན་ཏུ་ཚེགས་ཆེ་བར་གནས་བྱ་བ་ནས། འཇིག་རྟེན་གྱིས་གནོད་པར་མི་འགྱུར་ན་ངས་ཀྱང་ཁྱོད་ལ་གྲོགས་བྱའོ་ཞེས་གསུངས་སོ༎
ཞི་བ་ལྷས་ནི། གོང་མ་གོང་མ་རྣམས་ཀྱིས་གནོད༎
ཅེས་ཀུན་རྫོབ་དཔྱོད་པའི་རིགས་པ་ལ་དོན་དམ་དཔྱོད་པའི་རིགས་པས་གནོད་པ་དང་། དོན་དམ་དཔྱོད་པའི་རིགས་པ་ལའང་།
རྣལ་འབྱོར་པའི་བློའི་རིམ་པ་བཞིན་གོང་མ་གོང་མས།
བློ་འོག་མ་འོག་མས་གོང་མ་ལ་མི་གནོད་པའི་དཔེར་བརྗོད་དུ། ཞི་བ་ལྷས། གཞན་དུ་བུད་མེད་མི་གཙང་བར༎
ངེས་རྟོགས་འཇིག་རྟེན་གྱིས་གནོད་འགྱུར༎
ཞེས་ཐལ་བ་འཕང་བར་མཛད་དོ༎
རིགས་པ་དེས་མི་རྙེད་པ་ཡིན་གྱི་ཁེགས་པ་ནི་མ་ཡིན་ནོ་ཞེས་ཕྱི་དོན་སོགས་གྲུབ་མཐའ་དེ་དང་དེའི་ལུགས་ཀྱི་རིགས་ཤེས་ཀྱི་ངོར་མ་རྙེད་པ་མེད་པའི་དོན་དུ་མ་སོང་ཞིང་། བདེན་གྲུབ་དང་རང་མཚན་གྱི་གྲུབ་པ་སོགས་ཐལ་འགྱུར་བའི་ལུགས་ཀྱི་རིགས་ཤེས་དེའི་ངོར་མ་རྙེད་པས་ཡོད་པར་ཁེགས་པར་གསུངས་པ་ཤིན་ཏུ་ངོ་མཚར།
ཀུན་རྫོབ་པའི་ཆོས་ཀྱི་ཁོངས་སུ་འདུག་པ་ཞིག་ཡིན་འདུག་མོད། ཡོད་མེད་ལ་སོགས་ཡུལ་ཅན་གྱི་རྟོག་པ་འདི་དག་གིས་མ་རྙེད་པ་ཙམ་གྱིས་མེད་པར་རྙེད་པ་ག་ལ་ཡིན།
མདོར་ན་འཇིག་རྟེན་ཐ་སྙད་ཀྱི་དབང་དུ་བྱས་ཚེ་མ་རྙེད་པའམ་གཏན་ནས་མ་རྙེད་པ་ཞིག་མེད་པའི་དོན་དུ་འཇོག་ན་མ་གཏོགས།
ཡོད་མེད་ཀྱི་ས་མཚམས་མེད་ལ། མ་རྙེད་པ་དེ་ག་རང་ལ་མེད་པའི་མཐར་ཐུག་པའི་དོན་དུ་ཡིད་ཆེས་ན་ཆོས་ཀྱི་གནས་ལུགས་ལ་འཇུག་པའི་གོ་སྐབས་ཀྱང་མེད་དོ༎
ཇི་ཙམ་ཞིག་སྣང་དུ་རུང་ལ་ཇི་ཙམ་ཞིག་སྣང་དུ་མི་རིང་བའི་ས་མཚམས་ནི་སུ་ལ་ཡང་རྒྱུས་མེད་པའི་མངོན་ཤེས་ཅན་གཅིག་གིས་ཁང་པའི་ནང་དེར་ཤ་ཟ་མ་མཐོང་ཞིང་། དེའི་ཕྱིར་སྣང་རུང་མ་དམིགས་པས་ཤ་ཟ་མེད་པར་གྲུབ།
སོ་སྐྱེ་ཕལ་པ་འབུམ་ཕྲག་དུ་མ་ཁ་གཅིག་ཏུ་མཐུན་པའི་སྣང་རུང་མ་དམིགས་པ་དེ་ནི་སྣང་རུང་མ་དམིགས་པའི་ཆ་ཤས་ཙམ་ཡིན་ལ། དེའི་ཕྱིར་དེས་བསྒྲུབ་པའི་མེད་པ་ཡང་མེད་པའི་ཕྱོགས་གཅིག་ཙམ་ཡིན་པར་ཤེས་པར་བྱའོ༎
ཐོག་མ་མེད་པ་ནས་ད་ལྟའི་བར་ད་དུང་ཡང་བདེན་གྲུབ་གྱི་ཁྱད་པར་སྦྱར་མ་ཐུབ་པར། བདེན་གྲུབ་གྱི་ཁྱད་པར་ཞིག་གསར་དུ་སྦྱར་ནས་དེ་འགོག་པ་འདིར།
འབེན་ངོས་ཟིན་ནས་མདའ་འཕང་བ་མ་ཡིན་གྱི། འབེན་གཞན་ཞིག་གསར་དུ་བཙུགས་ནས་མདའ་འཕང་པ་ཡིན་ནོ༎
ཐོག་མ་ནས་ད་ལྟའི་བར་བུམ་པ་ལ་བདེན་གྲུབ་གྱི་ཁྱད་པར་སྦྱར་མ་ཤེས་ན་ད་ནི་བསླབ་ཀྱང་སུ་ཞིག་གིས་སྦྱོར་བར་ནུས།
དོན་དམ་བདེན་པ་ཡང་ཀུན་རྫོབ་ཏུ་ཡོད་པ་ཡིན་གྱི། དོན་དམ་པར་མེད། དོན་དམ་ཡིན་ལུགས་ཀྱི་གཞི་མ་གྲུབ།
དོན་དམ་པ་ཡང་དོན་དམ་པ་མ་ཡིན་པའི་ཚུལ་དུ་གཞི་གྲུབ།
དོན་ནི་ཀུན་རྫོབ་ཏུ་གྲུབ།
དེ་ཡང་བློ་ངོར་གྲུབ་བྱ་བ་ཡིན་ཅིང་། འཕྲལ་རྒྱུ་འཁྲུལ་རྒྱུས་མ་བསླད་པའི་བློ་སྐྱོན་མེད་འདི་ཙམ་ཞིག་གི་ངོར་གྲུབ་པ་ཙམ་ལས་ཤེས་བྱ་འཇོག་པའི་རྣམ་གཞག་གང་ཡང་མ་གཟིགས་པས་རྒྱ་བོད་སྔ་ཕྱིའི་མཁས་པ་ཐམས་ཅད་འདི་ཙམ་ཞིག་ཏུ་ཀུན་རྫོབ་འཇོག་པའི་གཞི་བཞེད་པ་ལ་མ་མཐུན་པ་སུ་ཡང་མེད༎
ཡང་སྒོས་སུ་ཐལ་འགྱུར་བའི་ལུགས་སུ་མི་རུང་། རིགས་པས་དགག་པ་ཐམས་ཅད་ལ་དགག་བྱའི་ཚད་ཀྱང་རིགས་པ་རང་གིས་ཐུབ་པ་ཡིན་པས་རི་བོང་རྭ་མེད་དུ་རྟོགས་པའི་བློས་རི་བོང་གི་མགོ་ཁེགས་སུ་མི་རུང་སོགས་ཀྱི་ཞིབ་ཆ་རྣམས་དགོས་པ་ཤིན་ཏུ་ཆུང་བར་སྣང་༎
ཡོད་པ་མིན་ཀྱང་པ་མ་ཡིན་སོགས་ཀྱི་འགལ་འདུ་འདི་ཀུན་དབུ་མ་པ་ལ་བྱུང་བ་ཡིན་ཞིང་། འགལ་འདུ་འདི་ཀུན་འཇིག་རྟེན་ཕལ་པའི་ངོར་འགལ་འདུ་ཡིན་པར་མ་ཟད།
འགལ་འདུ་ཡིན་པར་དབུ་མ་པས་ཀྱང་ངེས་པར་ཁས་ལེན་དགོས་མོད་ཀྱི།
གཞན་ལུགས་སུ་ཁས་བླངས་པ་ཙམ་ཡིན་ཞིང་། དེ་ཡང་ཀུན་རྫོབ་ཏུ་ཁས་བླངས་པ་བྱ་བ་དང་དོན་གཅིག་གོ།
གཟུགས་སོགས་དབང་ཤེས་ལ་ཡོད་པར་སྣང་ལ། ཇི་ལྟར་སྣང་བའི་ཡོད་པ་དེ་གཏན་ནས་མེད་པ་ནི་རང་མཚན་ཐ་སྙད་དུ་མི་བཞེད་པའི་དོན་ཡིན།
རིགས་ཤེས་ཀྱིས་བཀག་པས་མེད་པར་འཛིན་ལུགས་དང་། རིགས་པ་གཞན་གྱིས་བཀག་པས་མེད་པར་འཛིན་ལུགས་གཉིས་ཀ་ལ་འདྲ།
རང་བཞིན་མེད་ན་གཏན་ནས་མེད་སྙམ་པའི་བློ་དེས་མེད་པ་ཡང་མེད་པར་ཤེས་པས་ཆད་ལྟར་ལྷུང་བའི་གནས་མེད་ལ། རྒྱུ་འབྲས་རྟེན་འབྲེལ་སོགས་མེད་སྙམ་པའི་བློ་དེ་མེད་པར་བསྒྲུབས་པའི་རིགས་པ་གཞན་ཞིག་ལ་བརྟེན་ནས་སྐྱེ་བ་ཡིན་པ་ཟླ་བ་གྲགས་པས་གསུངས་པ་ལྟར།
ཀུན་རྫོབ་ཀྱི་ཕྱོགས་འགའ་ཞིག་ཡོད་པར་བཞག་ནས་ཕྱོགས་འགའ་ཞིག་མེད་པར་འདོད་པར་སོང་བས་ཆད་ལྟ་ཡིན།
མེད་པ་འདི་ཀུན་རྫོབ་ཀྱི་ཁོངས་སུ་འདུས་པ་ཤེས་ན་མཐའ་བཞི་སྤྲོས་བྲལ་གྱི་མེད་རྒྱུའི་ནང་དུ་མེད་པ་ཁོ་རང་འོང་བ་ཡིན་པས་ཡོད་མེད་ཀྱི་ཕྱོགས་གཉིས་དང་བྲལ་བ་བདེ་བར་གཤེགས་པའི་ལུང་བསྟན་ལས། དེ་མིང་ཀླུ་ཞེས་བོད་པ་དེ༎
ཡོད་དང་མེད་པའི་ཕྱོགས་འཇིག་ནས༎
བྱ་བའི་སློབ་དཔོན་དེ་དང་། དེའི་ལུགས་ལ་མོས་པ་སྐྱེ་བའི་སྒོར་སྣང་ངོ་༎
ལར་ཆོས་ཀྱི་དབྱིངས་དང་བསམ་གྱིས་མི་ཁྱབ་པ་འདི་མ་རྙེད་པ་ནི་ཡོད་པ་ལ་ཡིད་ཆེས་དྲགས་པའི་སྐྱོན་མ་ཡིན་གྱི། མེད་པ་ལ་ཡིད་མ་ཆེས་དྲགས་པའི་སྐྱོན་ཡིན་འདུག།
རིས་མཐུན་སོ་སོ་སྐྱེ་བོ་རྣམས་ཀྱིས་ནམ་ཡང་མ་རྙེད་པ་དེ་ཀུན་ཡོད་པའི་ཁོངས་སུ་ཡོད་པར་འདུག།
དེས་ན་སྟོབས་བཅུ། མ་འདྲེས་པ་བཞི། སྐུ་ཐུགས་ཟུང་འཇུག་སོགས་ཀྱི་ཡོན་ཏན་དེ་ཀུན་ཀྱང་རང་ཅག་གི་མེད་པ་འདིའི་ཁོངས་སུ་ཡོད་པར་སྣང་ངོ་༎
མེ་མེད་ན་དུ་བ་མེད་པའི་ཁྱབ་པ་སོགས་ཀྱང་། དོན་ལ་ཡོད་པ་མེད་པའི་ལྕགས་སྒྲོག་གིས་བཅིངས་ཡོད་པར་འདུག་པས་མེད་མཐའ་འགོག་པ་འདི་རིགས་པ་ཐམའ་ཅད་ཀྱི་ཕྲ་བའི་མཐར་ཐུག་ཏུ་སྣང་།
དེའི་རྒྱུ་མཚན་ཡང་འཇིག་རྟེན་གྱི་སྣང་བའི་མཐར་ཐུག་དང་རིགས་པའི་མཐར་ཐུག་ཐམས་ཅད།
དེ་ཡང་དོན་ལ་མ་རྙེད་པ་ཞིག་ལ་ཐུག་འདུག་པས། དེ་ལས་བརྒལ་མ་ནུས། དེ་བཞིན་གཤེགས་པས་གྲངས་མེད་གསུམ་གྱི་རིང་ལ་ཕ་རོལ་ཏུ་ཕྱིན་པའི་ཡུལ་དེ་མཐོང་བར་ག་ལ་ནུས༎
བདེན་མེད་དུ་འཛིན་པ་དེ་ག་རང་དུ་གསུངས་པས། ཆད་ལྟ་ལ་བརྟེན་ནས་དགྲ་བཅོམ་པའི་གོ་འཕང་ཐོབ་པ་ངོ་མཚར༎
ཤེས་བྱའི་སྒྲིབ་པ་ནི་ཐབས་ཀྱི་སྒོ་ནས་སྤོང་དགོས་པ་ཞིག་ཏུ་སྣང་བས། ཉོན་ཤེས་ཀྱི་སྒྲིབ་པ་ལ་འཛིན་སྟངས་ཀྱིས་ཁྱད་པར་ཕྱེ་བ་ནི་རྨོངས་པའི་གཏམ་དུ་སྣང་ངོ་༎
མ་དག་པའི་སྣང་བ་ཐམས་ཅད་ཟད་པའི་སངས་རྒྱས་ཀྱིས་མ་དག་པ་ཐམས་ཅད་གཟིགས་ཞེས་མཁས་པ་ཀུན་གྱིས་ཁས་ལེན་པ་འདི་ལ་ཡང་རང་ངོར་གཟིགས་པ་དང་གཞན་ངོར་གཟིགས་པའི་རྣམ་གཞག་མ་ཕྱེད་ན་ག་ལ་འཐད།
མིང་བཏགས་པའི་སྔ་རྒོལ་གྱིས་དུང་གི་ཁ་དོག་དཀར་པོ་ཡིན་གྱི་སེར་པོ་མིན་པར་ཁས་བླངས་པ་ལ། མཁྲིས་ནད་ཅན་གྱི་ཕྱི་རྒོལ་གྱིས་རྒོལ་བར་བྱས་ཚེ།
མདུན་ན་མཐོང་བའི་ཁ་དོན་དེ་ཆོས་ཅན།
དུང་གི་ཁ་དོག་མ་ཡིན་པར་ཐལ།
སྒྱུ་མ་སོགས་ཀྱི་རྣམ་གཞག་ཀྱང་། མཁྲིས་ནད་ཅན་གྱི་མི་ལ་བཤད་དུ་ཡོད་པའི་ཚུལ་ལུགས་འདི་ཁོ་ན་བཞིན་དུ་བདེ་བར་གཤེགས་པས་སོ་སྐྱེ་ཕལ་པ་རྣམས་རྗེས་སུ་འཛིན་པ་ཡིན་ནོ་ཞེས་ཤེས་པར་བྱོའོ༎
དེས་ན་མཁྲིས་ནད་ཡོད་མེད་ཀྱི་མི་དེ་གཉིས་ལ་ཆོས་དང་ཆོས་ཅན་མཐུན་སྣང་དུ་འབྱུང་མི་སྲིད་མོད་ཀྱི།
བསམ་བློ་རགས་པ་ཞིག་གི་ངང་ནས་དུང་བྱ་བ་ཙམ་ཕན་ཚུན་བརྡ་འཕྲོད་པ་ཡིན་ལ། རྩ་བ་དེའི་སྟེང་ནས་དུང་གི་ཁྱད་ཆོས་རྣམས་ཀྱང་བརྡ་སྤྲོད་དགོས་པ་ཡིན་ནོ༎
གཞན་དུ་ན་མཁྲིས་ནད་ཅན་ལ་དུང་བྱ་བ་འདི་དོན་ལ་ཁ་དོག་དཀར་པོ་ཡིན་ཞེས་བརྡ་སྤྲོད་པ་ཡང་ཤིན་ཏུ་དཀའ་སྟེ། ཁོ་ལ་དུང་ཞེས་བརྗོད་པའི་ཚེ།
ཁོའི་བློ་ངོར་ཤར་བའི་དུང་དེ་དུང་སེར་པོ་ཞིག་ལས་མེད།
རྫུན་གྱི་དུང་སེར་པོ་དེ་ཁྱད་གཞི་བྱས་ནས། དུང་དཀར་པོ་མིག་གིས་མ་མཐོང་ཡང་ཡིད་ཀྱིས་མཐོང་བའི་རིགས་པ་རྣམས་ལ་ཉན་པ་ལས་ཐབས་གཞན་མི་སྲིད་པ་ཡིན་ནོ༎
ཐལ་འགྱུར་བ་ལ་རང་ལུགས་མེད་ཅེས་པའི་ལན་དུ་ཀླུ་སྒྲུབ་ལུང་དེ་སྙེད་ཀླུ་སྒྲུབ་ཀྱི་ལུང་མིན་ན་སུ་ཡི་ལུང་ཡིན་ཞེས་གསུངས་པ་ནི་བདག་ཡོད་པ་སྟོན་པ་དང་། ཕྱི་དོནད་ང་། མཐར་ཐུག་ཐེག་པ་གསུམ་བདེན་པར་གྲུབ་པ་སོགས་གསུངས་པའི་མདོ་འདི་ཙམ་ཞིག་བཅོམ་ལྡན་འདས་ཀྱི་ལུང་མིན་ན་སུ་ཞིག་གི་ལུང་ཡིན་ནོ་ཞེས་རྒོལ་བ་ལ་ཁྱད་ཅུང་ཟད་མེད།
མུ་བཞིའི་སྐྱེ་བ་འགོག་པ་ཡང་ཐ་སྙད་དུ་བྱ་དགོས་ལ། ལར་ཐ་སྙད་དུ་བདེན་པར་འཛིན་པའི་བསམ་མནོ་ཕྲ་ཞིང་ཕྒར་བ་འདི་ཀུན་མ་བཀག་གི་བར་དུ་དོན་དམ་པར་བདེན་པར་འཛིན་པའི་བསམ་བློ་སྣ་གཅིག་ཀྱང་ཁེགས་པར་ག་ལ་ནུས༎
བདག་གཞན་ལས་མ་ཡིན་པའི་སྐྱེ་བ་ཙམ་ཞིག་ཁས་བླངས་པས་དབུ་མ་པར་འགྱུར་ན། གཅིག་དང་ཐ་དད་གང་ཡང་མ་ཡིན་པའི་བདེན་གྲུབ་ཙམ་ཞིག་ཁས་བླངས་པ་ཡང་དབུ་མ་པར་ཅིའི་ཕྱིར་མི་འགྱུར།
དེས་ན་མཐའ་བཞིའི་རིགས་པའི་སྒོ་ནས་དཔྱད་དུ་མི་བཟོད་ཀྱང་སྐྱོན་མེད་པའི་བུམ་པ་དང་ཀ་བ་ཡོད་ན་རིགས་པ་དེའི་སྒོ་ནས་དཔྱད་དུ་མི་བཟོད་ཅིང་། སྐྱོན་མེད་པའི་བདེན་གྲུབ་ཀྱང་ཡོད་དགོས་པ་ལ་ཇི་ལྟར་བསྙོན།
དེས་ན་དཔྱད་བཟོད་པ་དང་མི་བཟོད་པའི་ས་མཚམས་ཞིག་བློ་གཟུ་བོར་གནས་པའི་སྒོ་ནས་དཔྱད་ན་སྤྱི་གཙོ་བོ་དང་། ཤེས་རིག་གི་སྐྱེས་བུ་སོགས་གྲངས་ཅན་པའི་རིགས་པས་དཔྱད་བཟོད་པ་ཡིན།
དེས་ན་ཐ་སྙད་དུ་གྲུབ་བྱ་བ་འཇིག་རྟེན་རྒན་པོ་གྲུབ་མཐས་བློ་མ་བསྒྱུར་བའི་ངོར་མ་བྱས་ན། དེ་རྣམས་ལས་སྦྱངས་པ་དང་ཤེས་རབ་ཆེ་བའི་བྱེ་སྨྲ།
མདོ་སྡེ་པ། སེམས་ཙམ་པ་སོགས་ལ་གྲགས་པ་དེ་ལ་མི་བྱེད་ན་སུ་ཞིག་གི་ངོར་བྱེད་པ་ཡིན།
འཇིག་རྟེན་འདིར་རྣམ་དཔྱོད་ལྡན་པ་སུ་ལ་ཡང་མ་བསླབ་པར་ཤེས་པ་མེད་ལ། བསླབས་ནས་ཤེས་པ་ཐམས་ཐད་གྲུབ་མཐའ་བློ་བསྒྱུར་བ་ཤ་སྟག་ཡིན་པས་གྲུབ་མཐས་མ་བསྒྱུར་བའི་བའི་བློ་དེ་ཁྱི་དང་བྱི་ལ་སོགས་ཀྱི་རྒྱུད་ལ་ཅུང་ཟད་ཙམ་ཡོད་ན་མ་གཏོགས་གཞན་གར་ཡང་མི་རྙེད་པར་ངེས་སོ༎
ཤི་ནས་སླར་ཡང་སྐྱེ་རྒྱུ་ཡོད་སྙམ་པ་དེ་ལས་གཞན་པའི་གྲུབ་མཐའ་དག་གིས་བློ་བསྒྱུར་བ་ཡིན་པས། ད་ནི་ང་སྐྱེས་སོ༎ མཐར་ནི་ཤི་བར་འགྱུར་ཞེས་བསམ་པ་འདི་ཙམ་ཞིག་ལས་གྲུབ་མཐས་མ་བསྒྱུར་བའི་བློ་གང་ཞིག་ཡོད།
མུ་བཞིའི་སྐྱེ་བ་ཁེགས་པས་སྐྱེ་བ་ཙམ་ད་དུང་མ་ཁེགས་ན་མུ་བཞིའི་སྐྱེ་བར་འགོག་ཚུལ་དེ་ཀུན་རྫོབ་ཏུ་ཡིན་པས་སྐྱེ་བ་བཞི་ལས་ད་དུང་སྐྱེ་བ་ལྔ་པ་ཡོད་ན་སྐྱེ་བ་བཞིའི་ཁ་ཚོད་བཅད་ནས་འགོག་དགོས་པའི་དོན་མེད་པའི་ཕྱིར་རོ༎
བུམ་པ་བདེན་གྲུབ་དང་། བུམ་པ་ཙམ་སོགས་ཀྱི་བར་དུ་ཡོད་མེད་ཀྱི་ཁྱད་པར་འབྱེད་པའི་ལུགས་ལ་བདེན་གྲུབ་བདེན་གྲུབ་དང་བདེན་གྲུབ་ཙམ་གྱི་བར་དུ་ཡང་ཡོད་མེད་ཀྱི་ཁྱད་པར་ཕྱེ་ན་ཅི་ལ་མི་ཆོག།
ཉོན་སྒྲིབ་ཙམ་ཡང་གཏན་ནས་མི་འགོག་པར་ངེས་པས། འཇིག་རྟེན་རང་ག་བའི་བསམ་མནོ་དག་གི་ནང་ན་འགོག་རྒྱུ་ཅུང་ཟད་ཀྱང་མ་རྙེད་པར་མཐོང་འདུག་པའི་ཕྱིར་རོ།
ཁྱོད་ཀྱིས་སྐྱེ་བ་གང་གི་ཡིན་པར་འགྱུར།
དེ་ཉིད་སྐབས་ཀྱི་རིགས་པས་འཇིག་རྟེན་བླུན་པོའི་བློ་མི་ལ་མི་གནོད་ཅིང་། མཁས་པ་གྲུབ་མཐའ་སྨྲ་བའི་རིགས་པ་ལ་གནོད་བྱ་བ་འདི།
ཉིན་མོ་སྣང་བ་མཐོང་ཞིང་མཚན་མོ་མུན་པར་མི་མཐོང་བས་མིའི་མིག་ཤེས་ལ་རིགས་པས་གནོད་ཀྱང་། དེ་ལས་གོ་ལྡོག་པར་མཐོང་བའི་འུག་པའི་མིག་ཤེས་ལ་མི་གནོད་བྱ་བ་དང་ཁྱད་ཅི་ཡང་མི་འདུག།
སྒོམ་སྤང་ས་དགུའི་སྤང་བྱ་རྣམས་གཉེན་པོས་འཇོམས་ནུས་པ་འདི་དག་ལ་ཡང་གོ་བ་རྣལ་མ་སྐྱེ་བའི་སྐབས་མེད་ལ། བྱེ་བྲག་སྨྲ་བའི་ལྟ་གྲུབ་ཐུན་མོང་མ་ཡིན་པ་རྣམས་ཀྱང་མདོ་སྡེ་པས་མ་རྙེད་པ་ཙམ་ཡིན་གྱི་མེད་པར་རྙེད་པ་མིན།
སེམས་ཙམ་པའི་ཀུན་གཞི་དེ་ཡང་དབུ་མ་པས་མ་རྙེད་པ་ཙམ་ཡིན་གྱི། མེད་པར་རྙེད་པ་མིན་སོགས་ཀྱི་རྣམ་གཞག་ཅི་འདོད་འདོད་དུ་བཞག་ཆོག་པར་ཟད་དོ༎
མིག་ཤེས་ཀྱིས་སྒྲ་མ་ཐོས་ཙམ་གྱིས་སྒྲ་མ་རྙེད་པའི་དོན་ཡིན་ན། ས་དང་རྡོ་སོགས་ཀྱིས་ཀྱང་གཟུགས་སྒྲ་ལ་སོགས་པ་དང་བདེན་གྲུབ་སོགས་ཅི་ཡང་མ་རྙེད་པས་དེ་དག་བྱང་ཆུབ་མཆོག་གི་མཐར་ཐུག་ལ་སླེབས་ཟིན་པར་འགྱུར་རོ༎
གཞན་ཡང་ལུགས་འདི་ལྟར་བྱེད་ཚེ་ལོག་ཤེས་ཀྱིས་ཚད་མ་ལ་མི་གནོད།
ཚད་མས་ལོག་ཤེས་ལ་མི་གནོད་བྱ་བ་ཞིག་ཀྱང་སྨྲ་ནུས་ཏེ། དུ་ལྡན་ལ་ལ་མེ་མེད་པར་འཛིན་པ་དེ་སྲིད་དུ་ལོག་ཤེས་དེ་ཉིད་ཀྱིས་མེ་མ་རྙེད་པ་ཡིན་གྱི་མེ་མེད་པར་རྙེད་པ་མིན་སོགས་ཀྱི་ཞིབ་ཆ་སྨྲ་ནུས་པའི་ཕྱིར་རོ༎
བློས་ཁྱད་པར་ཕྱེ་ན་འདི་འདྲ་ཞིག་ཡོད་ན་དོན་དམ་དཔྱོད་པའི་རིགས་པས་རྙེད་དགོས།
འདི་འདྲ་ཞིག་ཡོད་ན་ཀུན་རྫོབ་དཔྱོད་པའི་རིགས་པས་རྙེད་དགོས།
དེ་གཉིས་ཡུལ་ཐ་དད་ཡིན།
དེས་རྙེད་ཀྱང་རྙེད་པས། དེས་རྙེད་པ་ལ་རིགས་པ་གཞན་སུ་ཞིག་གིས་གནོད་པར་ནུས།
ཕུགས་ཀྱི་འཁྲུལ་རྒྱུས་བསླད་པའི་རྣམ་ཤེས་ཚོགས་དྲུག་གིས་རྙེད་པ་རྣམས་ཡོད་པ་ཁོངས་སུ་བཞག་ནས་ཕུགས་ཀྱི་འཁྲུལ་རྒྱུའི་མཐར་ཐུག་མ་རིག་པ་རང་གིས་རྙེད་པ་རྣམས་མེད་པའི་ཁོངས་སུ་བཞག་པ་ཡ་མཚན།
མ་རྙེད་པ་དང་མེད་པར་རྙེད་པའི་ཁྱད་པར་ཕྱེ་ནས་ད་དུང་མེད་དགག་ལ་རྩིས་སུ་བྱེད་པ་རྣམས་དགག་བྱ་བཀག་པ་ཙམ་མེད་དགག་ཏུ་བྱེད་ནུས་པའི་སྐབས་མེད་ལ། དགག་བྱ་བཀག་པ་ཙམ་དེ་མ་རྙེད་པ་དང་མེད་པར་རྙེད་པ་གཉིས་གང་ཡིན་ཞིབ་ཏུ་བསམ་པར་བྱའོ༎
ཡོད་ན་རྙེད་མཁན་གྱི་བློ་འདི་འདྲ་ཞིག་གིས་རྙེད་དགོས་ཞེས།
དེས་རྙེད་པ་ཡང་ཡིན་པས། དེ་ལ་དོན་དམ་དཔྱོད་པའི་རིགས་པས་སུམ་འབྱིན་པར་ག་ལ་ནུས།
མིག་ཤེས་ཀྱིས་རྙེད་པ་རྣམས་ལ་རྣ་ཤེས་ཀྱིས་རྙེད་པ་རྣམས་ཀྱིས་གནོད་པ་མེད་པར་བཤད་མོད། བདེན་འཛིན་གྱིས་རྙེད་པ་རྣམས་ལ་རིགས་ཤེས་ཀྱིས་གནོད་པ་འོང་བའི་དོན་ཅི་ལ་ཡོད།
དེ་གཉིས་ཡུལ་ཡང་ཐ་དད།
གཅིག་གིས་རྙེད་པ་དེ་གཅིག་གིས་མ་རྙེད་པ་ཡིན་གྱི། གཅིག་གིས་གཅིག་ལ་གནོད་པའི་ནུས་པ་ཅུང་ཟད་ཀྱང་ག་ལ་སྲིད།
དོན་དམ་དཔྱོད་པའི་རིགས་ཤེས་གཉིས་དེ་ལས་ཀྱང་ཤིན་ཏུ་ཐ་དད་པས། གཅིག་གི་ཡུལ་ལ་གཅིག་གིས་མི་གནོད་པར་སྣང་།
དོན་ལ་ཀུན་རྫོབ་ཏུ་ཡང་མ་རྙེད།
དེ་དག་གིས་རྙེད་ཚད་ཀུན་ཡོད་པར་འདོད་པའི་བསམ་མནོ་དེ་ཡིན་ལ། བསམ་མནོ་འདི་དགག་པར་དགོངས་ནས་སངས་རྒྱས་བཅོམ་ལྡན་འདས་ཀྱིས།
མིག་དང་རྣ་བ་སོགས་ཕར་ཞོག།
ཡིད་ཀྱང་ཚད་མ་མིན་ཞེས་གསུངས་སོ༎
དོན་ལ་ཀུན་རྫོབ་བདེན་པ་སྙིང་ཐག་པ་དང་བདེན་གྲུབ་ལ་སྙིང་ཐག་པ་ནས་ཡིད་ཆེས་པ་གཉིས་ལ་ཁྱད་པར་ཡོད་མེད་སློབ་དཔོན་ཀླུ་སྒྲུབ་ད་དུང་བཞུགས་ཡོད་ན་དྲིས་ནས་ཤེས་པར་ནུས།
ཀུན་རྫོབ་ཏུ་ཡོད་བྱ་བ་དེ་བདེན་འཛིན་གྱི་ངོར་ཡོད་པ་བྱ་བ་ཙམ་ལ་མི་བྱ་བར། དེ་ལས་གཞན་པའི་བློ་གཙང་མ།
ཐ་སྙད་པའི་ཤེས་པ་ཀུན་རྫོབ་པའི་རིགས་པ་བྱ་བ་སངས་རྒྱས་བཅོམ་ལྡན་འདས་ཀྱི་ཐུགས་རྒྱུད་ནའང་ཡོད་པ་ཞིག་ཏུ་བྱེད་པ་འདི་ཐོག་མ་མེད་པའི་མ་རིག་པས་གང་འཐད་པར་བཟུང་བ་འདི་དག་འཐད་པ་དང་། མི་འཐད་པར་བཟུང་བ་འདི་དག་མི་འཐད་པ་ཞིག་ལྟ་བའི་སྙིང་པོ་དེ་ལ་བཅོལ་བར་སྣང་ངོ་༎
ས་ལ་མ་བརྟེན་པར་ཡེ་ཤེས་སྐྱེ་བའི་ཐབས་མེད་པ་དང་། དེ་ལ་མ་བརྟེན་པ་ཉོན་མོངས་སྐྱེ་བའི་ཐབས་མེད་པ་གཉིས་གང་ལ་མ་བརྟེན་པར་སངས་རྒྱས་པའི་དབུ་མ་པའི་ལུགས་ལས་ཆེས་ཤིན་ཏུ་ཕྱི་རོལ་དུ་གྱུར་པ་ཡིན་ནོ༎
ཡོད་དམ་མེད་པའི་ཕྱོགས་འཇིག་པ་ཞེས།
བཅོམ་ལྡན་འདས་ཀྱིས་ལུང་དུ་བསྟན་པའི་ཀླུ་སྒྲུབ་ཀྱི་ལྟ་བ་དེ་ཡོད་པ་བདེན་པར་ཡོད་པ་དང་། མེད་པ་དོན་དམ་པར་མེད་པར་བྱས་ནས་དོན་ལ་འཇིག་རྟེན་གྱི་ཡོད་པ་དང་མེད་པ་གཉིས་ཀྱི་ཁོངས་སུ་སླར་ཡང་འདུ་བར་བྱེད་པ་འདིས་ཀླུ་སྒྲུབ་ཀྱི་བསྟན་པའི་སྙིང་པོ་བཤིག་པ་ཡིན་ནམ་བཟུང་བ་ཡིན་པ་ཀོ་བོས་ཆ་མ་འཚལ་ཏོ༎
རང་བློ་འདིའི་རྣམ་གཞག་འཇོག་ཚུལ་ལ་ཅུང་ཟད་ཡིད་ཆེས་པའི་ལྟ་བ་དེ་རང་རྒྱུད་དང་། འདིས་འཇོག་ཚུལ་ཐམས་ཅད་བཤིག་པ་དེ་ཐལ་འགྱུར་བ་ཡིན།
གཞན་དུ་ན་བཅོམ་ལྡན་འདས་ཀྱིས་གཟུགས་མེད་དོ༎
ཚོར་བ་མེད་དོ་ཞེས་པ་ནས་རྣམ་མཁྱེན་མེད་དོ་ཞེས་པའི་བར་གྱི་ཚིག་དེ་དག་གསུངས་པའི་དགོས་པ་ག་ལ་ཡོད།
ཐལ་རང་གི་ལྟ་བའི་ཁྱད་པར་གྱི་རྩ་བ་ཡང་རང་རྒྱུད་ལ་རང་ལུགས་སུ་ཁས་ལེན་ཡོད།
ཐལ་འགྱུར་བ་ལ་ནི་ཇོ་ཙམ་བདེན་མེད་དུ་མཐོང་བ་དེ་ཙམ་དུ་ཀུན་རྫོབ་ཀྱི་ཕྱོགས་རྣམས་སྒྱུ་མ་བཞིན་དུ་གྱུར་པས་བྱང་ཆུབ་སེམས་དཔའི་ས་བཅུའི་རྣམ་གཞག་དང་། ངེས་པ་ལྔ་ལྡན་གྱི་ལོངས་སྤྱོད་རྫོགས་སྐུ་སོགས་ཚད་མས་དཔྱད་ན་ཤིན་ཏུ་མ་གྲུབ་པ་འདི་དག་ཀྱང་ཁས་ལེན་པའི་སྐབས་ཡོད་པ་ཡིན་ནོ༎
ཟླ་བ་གྲགས་པས། འཇིག་རྟེན་ལས་འདས་པའི་ཆོས་ནི་འཇིག་རྟེན་པ་དང་ནམ་ཡང་མཚུངས་པར་མི་རིགས་སོ།
ཞེས་གསུངས་པ་ལྟར་རོ༎ འཇིག་རྟེན་གྱི་རིགས་པ་ལ་ཡིད་ཆེས་དགོས་ན་ལམ་བསྒོམ་པ་དོན་མེད་པར་འགྱུར་བའི་རྒྱུ་མཚན་དུ་བཅོམ་ལྡན་འདས་ཀྱིས་མིག་དང་རྣ་བ་སོགས་ནས་འཕགས་པའི་ལམ་བྱ་བའི་དབང་པོ་གཞན་ཞིག་ཡོད་པར་གསུངས་པས་ཚོགས་དྲུག་གི་རྣམ་ཤེས་འདི་དག་གི་སྟེང་ནས་འཁོར་བ་ཐོག་མ་མེད་པ་ནས་རྣམ་གཞག་ཐམས་ཅད་གཏན་ལ་ཕབ་ཟིན་པས་ད་དུང་རྣམ་གཞག་འདི་ལ་རྩིས་སུ་བྱེད་དགོས་ན་སྟོང་ཉིད་ལ་མོས་པའི་དགོས་པ་ཅི་ཞིག་ཡོད།
སྟོང་ཉིད་རྟོགས་ཟིན་པ་དག་ལ་དགག་བྱའི་གཟུགས་དང་། དགག་མི་དགོས་པའི་གཟུགས་གཉིས་ཀྱི་ཁྱད་པར་བཏོན་ཀྱང་འོས།
གཟུགས་བདེན་གྲུབ་དང་། གཟུགས་ཡོད་པ་གཉིས་བློ་རེ་རེ་མཉམ་དུ་འདྲེས་པས་ཐ་མལ་པ་རྣམས་ལ་འདི་ཙམ་བཀག་ནས་འདི་ཙམ་ཤུལ་དུ་བཞག་རྒྱུ་ཡིན་སོགས་ཀྱི་རྣམ་གཞག་བྱས་པ་ནི་སྒྱུ་མའི་གླང་ཆེན་གྱི་སྣ་ཤུལ་དུ་བཞག་རྐང་ལག་དགག་པར་བྱེད་པ་དང་ཁྱད་ཅི་ལ་ཡོད།
དོན་དམ་དུ་མ་ཡིན་པས། དེ་བཞིའི་ཁོངས་སུ་མ་འདུས་པའི་སྐྱེ་བ་ཙམ་ཞིག་ཀུན་རྫོབ་ཏུ་རྙེད།
དོན་དམ་པར་མ་རྙེད་པས་མ་རྙེད་པའི་གོ་ཆོད་པ་འདི་དག་གི་བསམ་མནོ་ནི། དོན་དམ་པའི་རྣམ་གཞག་གི་ཕྱི་མོ་རྣམས་ནི་ཀུན་རྫོབ་ཀྱི་བདེན་པ་ཁོ་ན་ལ་ཡིད་ཆེས་པ་ཡིན་ནོ༎
མུ་བཞིའི་སྐྱེ་བ་འགོག་པ་ཀུན་རྫོབ་ཀྱི་ལུགས་སུ་བྱ་དགོས་ཚེ།
སྐྱེ་བ་བྱ་བ་ལ་མུ་བཞིའི་སྐྱེ་བ་ཁ་ཚོན་མ་ཆོད་ན་མུ་བཞིའམ་མཐའ་བཞིར་བྱས་ནས་འགོག་པའི་དོན་མེད།
གནས་ལུགས་ལ་ཡོད་པ་མ་ཡིན་མེད་པ་མ་ཡིན་སོགས་མཐའ་བཞིའི་སྤྲོས་བྲལ་དུ་བཤད་པ་དང་། རང་བཞིན་མེད་བྱ་བའི་ཚིག་གཅིག་གི་ནང་དུ་བསྡུས་ནས་བཤད་པ་གཉིས་དོན་ལ་ལྟ་བ་རྟོགས་ཟིན་པའི་མི་ཞིག་ལ་ཁྱད་པར་མེད་པར་མི་སྣང་ནའང་།
གོ་ལུགས་དེའི་དབང་དུ་བྱས་ཚེ་བུམ་མེད་རྟོགས་པའི་བློ་དེས་སྐད་ཅིག་གཉིས་པར་བུམ་པའི་དགག་གཞི་བློ་ལ་འཆར་བ་ལས་འོས་མེད་པས། མཉམ་གཞག་གི་སྐབས་ན་ཀུན་རྫོབ་ཀྱི་སྣང་བ་མ་བྲལ་བར་བྱེད་དགོས་པ་འདི་བདེན་གཉིས་ཟུང་འཇུག་གི་དོན་ཡིན་ན་ཡ་ཆ།
སོ་སྐྱེའི་བློ་ངོར་སྣང་བའི་བདེན་པ་འདི་ལས་གཞན་པའི་བདེན་གྲུབ་ཞིག་གསར་དུ་འཚོལ་དགོས་ན་མ་རིག་པ་འདི་ལས་གཞན་པའི་མ་རིག་པ་དང་། ཞེ་སྡང་། འདོད་ཆགས་འདི་ལས་གཞན་པའི་དགག་བྱའི་ཆགས་སྡང་ཞིག་ཀྱང་འབད་པའི་སྒོ་ནས་བཙལ་དགོས་པར་ངེས།
སྟོང་ཉིད་མ་རྟོགས་པའི་གང་ཟག་གིས་ནི་སྟོང་ཉིད་ལ་རྒྱུས་མེད་ལ། དེ་བདེན་གྲུབ་ཡིན་མིན་ཀྱང་ཁྱད་པར་ཕྱེ་མི་ནུས།
རྟོགས་པའི་གང་ཟག་གིས་ནི་སྟོང་ཉིད་བློ་ལ་ནམ་ཤར་བ་ན་མེད་དགག་གི་ཚུལ་དུ་ཤར་བས་ཁྱད་པར་འབྱེད་མི་ནུས་པས་ཁྱད་པར་འབྱེད་མཁས་སུ་ཞིག་ཡོང་།
བཙུན་མོ་མི་གཙང་བ་ཡིན་བྱ་བ་ལ་དེ་ལས་ཀྱང་བཞད་གད་ཆེ་ཞིང་། དོན་གྱི་དབང་དུ་གཟིགས་ནས་ཞི་བ་ལྷས།
གཞན་དུ་བུད་མེད་མི་གཙང་བར༎
ངེས་རྟོགས་འཇིག་རྟེན་གྱིས་གནོད་འགྱུར༎
དེས་ན་འཇིག་རྟེན་གྱིས་མི་གནོད་པ་ཤ་སྟག་ཁས་ལེན་དགོས་ན་འཇིག་རྟེན་གྱི་བསམ་པའི་མཐར་ཐུག་བདན་འཛིན་ཡིན་པས། དེས་མི་གནོད་པ་ཞིག་ཁས་ལེན་དགོས་ཀྱི།
གཟུགས་སྒྲ་སོགས་དབང་ཤེས་ཐ་མལ་པ་རྣམས་ཀྱི་ཡུལ་ཙམ་ཞིག་ཡོད་པར་ཁས་བླངས་པས་ཅི་ལ་ཕན།
རིགས་ཤེས་ཀྱིས་ཀུན་རྫོབ་བདེན་པ་ལ་མི་གནོད།
ཀུན་རྫོབ་པའི་རིགས་པས་དོན་དམ་བདེན་པ་ལ་མི་གནོད།
དེ་གཉིས་ཀྱི་ཡུལ་ཐ་དད་པ།
སྨིག་རྒྱུ་སྨིག་རྒྱུ་ཡིན་པ་མཐོང་བའི་མཁས་པའི་རིགས་པ་ལ་མི་གནོད་པ་ཞིག་འོང་ངེས་ལ། མིག་ལྡན་མིག་ལྡན་གྱི་ས་ན་ལྡན།
ལོང་བ་ལོང་བའི་ས་ན་ལྡན་བྱ་བ་འདི་ཡུལ་གྱི་གནས་ལུགས་འཚོལ་བའི་རིགས་པ་མ་ཡིན་གྱི་རང་གི་སྣང་ཚུལ་ཙམ་འཚོལ་བའི་རིགས་པ་ཡིན་ནོ༎
སློབ་དཔོན་ཟླ་བ་ནི་དོན་དམ་པ་འཆད་པ་ཀུན་རྫོབ་ཀྱི་རྣམ་གཞག་ཐམས་ཅད་བཤིག།
ཀུན་རྫོབ་བཤད་པའི་ཚེ་དོན་དམ་པའི་བདེན་པ་བཏང་སྙོམས་སུ་བཞག་ནས་འཇིག་རྟེན་གྱི་རིགས་པ་སྟོབས་གང་ཆེ་བ་རྣམས་ཀྱི་རྗེས་སུ་འབྲང་བ་ཙམ་ཡིན་ལ། འཇིག་རྟེན་ལས་འདས་པའི་ཡུལ་དང་ཡུལ་ཅན་གྱི་རྣམ་གཞག་ཐམས་ཅད་འཇིག་རྟེན་པའི་རིགས་པའི་ཁོངས་སུ་བསྡུས་ནས་གཏན་ལ་ཕབ་ནུས་ན་དབུ་མའི་ལམ་འཚོལ་དགོས་པའི་དོན་ཅི་ཞིག་ཡོད།
ཀུན་རྫོབ་ཏུ་ཡོད་པ་མ་ཡིན།
དོན་དམ་པར་མེད་པ་མ་ཡིན་བྱ་བ་གཉིས་ཀྱི་དབུས་ནས་དབུ་མའི་ལམ་འཚོལ་བ་ནི། རྫ་མ་མ་ཆག་པ་མ་ཡིན།
འོན་ཀྱང་མེད་པ་མ་ཡིན་བྱ་བའི་གོ་བ་དང་ཤིན་ཏུ་འདྲ་ལ། འཇིག་རྟེན་གྱི་སྣང་བ་ལ་ཡང་ཤིན་ཏུ་མཐུན་ཚབས་ཆེ་བ་ཡིན།
བདེན་གཉིས་ཟུང་འཇུག་བྱ་བ་འདི་འཕགས་པའི་ཡེ་ཤེས་དང་འཇིག་རྟེན་ཕལ་པའི་རྣམ་རྟོག་གཉིས་འགལ་མེད་ཟུང་དུ་འཇུག་པའི་དུས་གཅིག་སྲིད་ན་དེ་དུས་འོང་བར་ངེས་ཀྱི་གཞན་དུ་ནམ་ཡང་སྲིད་པའི་སྐབས་མེད་དོ༎
མཁས་པ་རྣམ་རིག་པ་རྣམས་ཀྱི་ཕྱི་རོལ་གྱི་དོན་མ་རྙེད་པ་ཡིན་གྱི་མེད་པར་རྙེད་པ་མིན་ན། དེ་ལས་མཁས་པའི་དབུ་མ་བ་རྣམས་ཀྱིས་ཀྱང་བདེན་གྲུབ་མ་རྙེད་པ་ཡིན་གྱི་མེད་པར་རྙེད་པ་ག་ལ་ཡིན།
སླར་རྒྱ་ཁབ་རྙེད་པའི་ཚེ་རྒྱ་ཁབ་ཡོད་པར་འཛིན་པའི་བློ་དེས་སྔར་གྱི་མེད་པར་འཛིན་པའི་བློ་དེ་ལ་ཡུལ་ཐ་དད་ཡིན་ཕྱིར་གནོད་པའི་སྐབས་མེད་ན། རྒྱ་ཁབ་ཀྱི་རང་བཞིན་དེ་རེས་འགའ་ཡོད་པའི་ཁོངས་སུ་སོང་།
རེས་འགའ་མེད་པའི་ཁོངས་སུ་སོང་།
དེ་གཉིས་ལས་གཞན་པ་གང་ཡང་མེད་པས། མཐའ་བཞི། མུ་བཞི་སོགས་སུ་ཁ་ཚོན་བཅད་ནས་འགོག་པའི་དོན་ཅི་ཡང་མེད།
བདེན་གྲུབ་ཏུ་འཛིན་པའི་བློ་དང་། བདེན་མེད་དུ་འཛིན་པའི་བློ་གཉིས་དེ་ལས་ཀྱང་ཡུལ་ཤིན་ཏུ་ཐ་དད་པས་གཅིག་གི་ཡུལ་ལ་གཅིག་གིས་གནོད་དགོས་པའི་དོན་ག་ལ་ཡོད།
ཆགས་ལྡན་གྱི་སྐྱེས་བུས་བུད་མེད་གཙང་བར་འཛིན་པའི་བློ་དེས། དགྲ་བཅོམ་པས་བུད་མེད་མི་གཙང་བར་མཐོང་བའི་བློ་དེ་ལ་ཡང་ཅིའི་ཕྱིར་མི་གནོད།
སྟབས་ཆེ་བའི་འདོད་ཆགས་ཀྱི་ཡུལ་དུ་གྱུར་པའི་ཡིད་དུ་འོང་བ་དང་། སྟོབས་ཆེ་བའི་ཞེ་སྡང་གི་ཡུལ་དུ་གྱུར་པའི་ཡིད་དུ་མི་འོང་བ།
མར་མེ་ཇི་ཙམ་གསལ་བ་དེ་ཤི་བ་ན་མུན་པ་དེ་ཙམ་ནག་པའི་རྣམ་གཞག་འདི་ཤིན་ཏུ་བདེན་མོད། ཤེས་བྱའི་གནས་ལུགས་འདི་ལ་མེ་དང་ཆུ་འགལ།
ཚ་བ་དང་གྲང་བ་འགལ།
ལྕི་བ་དང་ཡང་བ་འགལ་སོགས་ཀྱི་འགལ་བའི་རྣམ་གཞག་འདི་ཙམ་ཞིག་ཡོད་བཞིན་པའི་སྟེང་དུ་ཀུན་རྫོབ་དང་དོན་དམ་མི་འགལ་བྱ་བ་འདི་བདེན་གཉིས་གང་གི་དཔྱོད་ལུགས་བྱེད་ན་ཡང་ཐར་པའི་གོ་སྐབས་ག་ལ་ཡོད།
ཐམས་ཅད་ལ་རྒྱུས་ཡོད་ན། འཕགས་པའི་གཞལ་བྱ་དང་སོ་སྐྱེའི་བསམ་ཚུལ་གཉིས་ཕན་ཚུན་འགལ་བ་མེད་པ་ཤིན་ཏུ་ངོ་མཚར་ཆེ།
བསམ་གྱིས་མི་ཁྱབ་པའི་གནས་ལ་ཡིད་ཆེས་ཅུང་ཟད་ཙམ་ཡོང་བའི་སྐལ་བ་མེད་ལ། བསམ་གྱིས་ཁྱབ་པའི་གནས་ལ་ཇི་སྲིད་སྡོད་པ་དེ་སྲིད་དུ་འཇིག་རྟེན་ལས་ཅུང་ཟད་ཀྱང་མ་འདས་པར་ཤེས་པར་བྱའོ༎
མདོར་ན་ཕྱི་ནང་གི་གྲུབ་མཐའ་སྨྲ་བ་ཐམས་ཅད་ཀྱིས་གྲུབ་མཐའི་བསམ་མནོ་དེ་འཇིག་རྟེན་ཕལ་པའི་བསམ་མནོ་དང་མི་མཐུན་པ་ཤ་སྟག་ཞིག་ཡིད་པ་ལ། གྲུབ་མཐའ་མཐོ་ཤོས་ཐལ་འགྱུར་བའི་བསམ་ནོ་མཐར་ཐུག་དེ་འཇིག་རྟེན་ཕལ་པའི་བསམ་ཚུལ་དང་ཁྱད་པར་མེད་པ་ཨེ་ཡོང་།
དོན་དམ་དོན་དམ་གྱི་ས་ན་ལྡན།
ཀུན་རྫོབ་ཀུན་རྫོབ་ཀྱི་ས་ན་ལྡན་བྱ་ལབ་འདིའི་གོ་བ་མཐར་ཐུག་ནི་ཆུ་ཆུའི་ས་ན་རླན་ཞིང་གཤེར་བ་ཡིན།
ཆུ་རྡོ་ཡི་སྟེང་དུ་རྟག་ཏུ་བརླན་པ་ཡོད་བྱ་བ་འགལ་མེད་ཀྱི་རྣམ་གཞག་དེ་ག་རང་དུ་འདུག་ལ། དེ་ལྟར་བྱས་ཚེ་འཇིག་རྟེན་ཐམས་ཅད་ལ་ཁྱབ་པའི་མ་རིག་པ་དེ་ཐམས་ཅད་ལ་ཁྱབ་པའི་སངས་རྒྱས་ཀྱི་ཡེ་ཤེས་དང་མཉམ་དུ་འགྲོགས་པས་དེ་གཉིས་ཀྱང་འགལ་བ་མེད།
མཐར་ཐུག་ཡིད་ཀྱིས་བསམ་ཚུལ་ཀྱང་ཕན་ཚུན་འགོ་མ་འཕྲོད་པ་ཞིག་གི་སྟེང་ནས་རྣམ་ཤེས་ཐམས་ཅད་ལས་འདས་པའི་ལམ་གཞན་ཞིག་ཏུ་འཁྲིད་པར་སྣང་ལ། བསམ་ཚུལ་དྲན་ཚུལ་འདི་ཀུན་གཅིག་གིས་གཅིག་ལ་མི་གནོད་པས་ཐ་སྙད་པའི་ཤེས་པ་ཚད་མར་བྱས་ཚེ།
དེ་དག་གིས་སྣང་ཚུལ་ཀུན་རྫོབ་ཀྱི་བདེན་པ་ཡིན་ཡང་། གཅིག་གི་སྣང་བ་ལ་གཅིག་གིས་གནོད་པ་ཤ་སྟག་ཡིན་པས་ཀུན་རྫོབ་བདེན་པ་བྱ་བ་ཞིག་མི་སྲིད་པར་འགྱུར་རོ།
མི་ཡི་སྣང་བས་ཡི་དྭགས་ཀྱི་སྣང་བར་མི་གནོད་པ་དང་། དེ་བཞིན་ཡི་དྭགས་ཀྱི་སྣང་བས་ལྷ་ཡི་སྣང་བ་ལ་མི་གནོད་ན་ནི་སངས་རྒྱས་ཀྱི་སྣང་བས་སེམས་ཅན་གྱི་སྣང་བ་ལ་ཡང་གནོད་པའི་སྐབས་ཅུང་ཟད་ཀྱང་མེད་པས་མ་དག་པའི་སྣང་བ་འདི་ཀུན་རྟག་ཏུ་རང་སོར་གནས་པ་ཡིན་ནོ༎
རང་བཞིན་མེད་པ་ཉིད་ལོག་ན། རང་བཞིན་ཉིད་དུ་གྲུབ་པར་འགྱུར༎
གཞན་ཡང་། གལ་ཏེ་སྟོང་མིན་ཅུང་ཟད་ཡོད༎
སྟོང་པའང་ཅུང་ཟད་ཡོད་པར་འགྱུར༎
དེ་འགོག་བྱེད་ཀྱི་རིགས་པ་སོགས་ཀྱང་ཅུང་ཟད་ཞིག་ཡོད་པར་གསུངས་པའི་ཐལ་འགྱུར་ཡིན་ལ། རིགས་པ་འདིའི་དབང་དུ་བྱས་ཚེ།
དགག་བྱ་གཏན་ནས་མེད་ན། འགོག་བྱེད་ཀྱང་གཏན་ནས་མེད་དགོས་པའི་དབུ་མའི་ལུགས་ཀྱི་གྲུབ་མཐའི་གཞུང་འཛུགས་པར་སྣང་ངོ་༎
མདོར་ན་གཞན་གྱི་ཕྱོགས་སམ་འཇིག་རྟེན་པའི་ཕྱོགས་བཤིག་པ་ལ་ཡོད་མེད་ཀྱི་ཕྱོགས་གཉིས་པོ་འདི་བཤིག་པ་ལས་གཞན་མེད་ཅིང་། སངས་རྒྱས་ཀྱིས་ཀྱང་༎ དེ་མིང་ཀླུ་ཞེས་འབོད་པ་སྟེ༎
ཡོད་དང་མེད་པའི་ཕྱོགས་འཇིག་པ༎
མཁས་པའི་མཐར་ཐུག་པའི་སངས་རྒྱས་ཀྱི་མཁྱེན་ལུགས་གཉིས་འགལ་མེད་ཟུང་འཇུག་ཏུ་ཁས་བླངས་པ་ཡིན་ལ། དེ་འདྲ་བྱེད་ཚེ་མ་རིག་པ་དང་རིགས་ཤེས་གཉིས་ཀྱི་ཡུལ་ཡང་འགལ་མེད་ཟུང་འཇུག་ཏུ་ཁས་བླངས་ན་ཅི་ལ་མི་ཆོག།
སྣང་བའི་དོན་གོ་བས་མུན་པ་ཤིན་ཏུ་ཁ་དོག་ནག་པར་ཤེས།
འདི་དག་སྣང་མུན་ཟུང་འཇུག་དང་། དགེ་སྡིག་ཟུང་འཇུག་གི་རྣམ་གཞག་ཏུ་བྱེད་དགོས་ན་འགལ་བ་ཐམས་ཅད་ལ་ཟུང་དུ་མི་འཇུག་པ་གཅིག་ཀྱང་ཡོད་པར་མི་སྣང་།
བདེན་པ་ཡོད་པ་དངོས་པོ་སོགས་ཀྱི་སྒྲ་འདི་ཀུན་འཇིག་རྟེན་ཕལ་པ་གཅིག་གིས་གཅིག་ལ་སྨྲས་པ་ན་ཚིག་མཐུན་པ་ཙམ་གྱིས་དོན་གོ་བར་རློམ་ལ། དོན་དམ་དུ་མེད་ཀྱང་ཡོད་བྱ་བ་འདི་སངས་རྒྱས་ཀྱིས་སེམས་ཅན་ལ་གསུངས་ན་དོན་གོ་རྒྱུ་ཕར་ཞོག།
ཐལ་འགྱུར་བའི་ལྟ་བ་ལ་གོ་བ་ཅུང་ཟད་རྙེད་པ་ཞིག་གིས་ཀྱང་བརྗོད་ན་རང་ལུགས་བཞིན་གྱི་ངེས་པ་སྐྱེ་བའི་སྐབས་མེད།
ཁ་གྲག་མི་ཤེས་པའི་བྱི་ལ་དང་། བྱི་བ་སོགས་སྣང་ཆུང་དུ་བསྐྱུར།
དེ་དག་ལས་ཅུང་ཟད་ཁྱད་དུ་འཕགས་པའི་བྱིས་པ་དང་བླུན་པོ་སོགས་ཀྱང་སྣང་ཆུང་དུ་བོར་ནས། བར་ན་སྡོད་པའི་ཧ་ཅང་མཁས་པ་ཐལ་འགྱུར་བ་བཞིན་གྲུང་པོ་ཡང་མ་ཡིན་པ།
ཕལ་པ་བཞིན་བླུན་པོ་ཡང་མ་ཡིན་པ།
དེ་དག་གི་བསམ་ཚུལ་རྣམས་ལ་འཇོག་པར་སྣང་ངོ་༎
རང་བཞིན་གྱི་རྣམ་པར་སྟོང་པ་མཉམ་གཞག་གི་སྐབས་སུ་སུན་འབྱིན་པ་སུ་ཡང་མེད་ཀྱི།
བདེན་མེད་སྔོན་དུ་རྟོགས་ནས། བདེན་མེད་དེ་ཉིད་བདེན་གྲུབ་ཡིན་ནོ་བྱ་བའི་བསམ་མནོ་ཞིག་ད་དུང་བསྐྱེད་རྒྱུ་ཡོད་ན་སྟོང་ཉིད་རྟོགས་པའི་ཕན་ཡོན་ཅི་ཞིག་ཡོད།
བདེན་པ་བདེན་གྲུབ་ཏུ་འཛིན་པ་བཟང་རྟོག་དང་། བདེན་གྲུབ་སྒྱུ་མར་འཛིན་པ་ངན་རྟོག་ཏུ་བྱེད་མ་དགོས་པ་དེ་ཡ་ཆ།
མདོར་ན་བདེན་གཉིས་འགལ་མེད་དུ་འདོད་པ་འདི་སངས་རྒྱས་ནས་སེམས་ཅན་གྱི་བར་གྱི་བསམ་མནོ་ཐམས་ཅད་འགལ་མེད་དུ་འདོད་པའི་ལུགས་ཡིན་ནོ༎
དངོས་པོ་རང་གི་སྡོད་ལུགས་ཀྱི་གྲུབ་པར་ཁས་ལེན་པ་དེ་རང་རྒྱུད་དང་། སྡོད་ལུགས་ཀྱིས་མ་གྲུབ་པར་ཁས་ལེན་པ་དེ་ཐལ་འགྱུར་དུ་བྱེད་པར་འདུག།
ལར་འཇིག་རྟེན་ལས་འདས་པའི་ས་ལ་བགྲོད་པ་བྱ་བ་དེ་ཞིག་རྟེན་པའི་བསམ་པ་དང་བརྗོད་པ་ལས་འདས་པ་ཞིག་ཡིན་ངེས་ལ། དེ་ལྟར་ན་འཇིག་རྟེན་ཐམས་ཅད་དང་ཁ་མི་མཐུན་པ།
སེམས་ཅན་གྱི་བསམ་པ་དམན་བྱ་བའི་རྣམ་གཞག་འདི་ཀུན་ཁས་མ་བླངས་ན་མ་གཏོགས་རང་ལུགས་སུ་ཁས་ལེན་པ་དང་། གཞན་ལུགས་སུ་ཁས་ལེན་པ་འདི་ཡང་མི་འོང་བར་སྣང་།
སྤྱིར་རྨོངས་པ་རྣམས་ལ་རྨོངས་པའི་བསམ་པ་དང་མཐུན་པའི་གཏམ་ཞིག་མ་བརྗོད་པར་ཕན་ཚུན་བརྡ་འཕྲོད་པའི་སྐབས་མེད་ལ། དེ་ལྟར་བརྡ་འཕྲོད་པའི་རྐྱེན་དེ་ཉིད་ཤེས་བྱ་ཐམས་ཅད་ཀྱི་རྩ་བར་བཟུང་བ་ཤིན་ཏུ་ངོ་མཚར།
དོན་གྱི་དབང་དུ་གཟིགས་ནས་ཟླ་བ་གྲགས་པས། ཇི་ལྟར་ཀླ་ཀློ་སྐད་གཞན་གྱིས༎
བཟུང་བར་མི་ནུས་དེ་བཞིན་དུ༎
འཇིག་རྟེན་པ་ཡིས་མ་གཏོགས་པར༎
འཇིག་རྟེན་བཟུང་བར་ནུས་མ་ཡིན༎
ཞེས་ཀླ་ཀློ་ལ་ཀླ་ཀློའི་སྐད་ཀྱིས་བརྡ་སྤྲོད་པ་མ་གཏོགས་ཐབས་གཞན་མེད་པ་དེ་བཞིན་དུ་བཅོམ་ལྡན་འདས་འཇིག་རྟེན་ལས་ཇི་ལྟར་འདས་ཀྱང་འཇིག་རྟེན་པ་དང་ལྷན་ཅིག་ཏུ་དམ་པའི་ཆོས་ཀྱི་བཀའ་བགྲོ་མཛད་པ་ན་འཇིག་རྟེན་བའི་རྣམ་གཞག་དེ་ག་རང་སོར་བཞག་པར་མཛད་ནས་གསུངས་པ་མ་གཏོཊ་ཐབས་གཞན་མེད་དོ༎
དེ་བཞིན་ཆོས་དང་གཏན་ཚིགས་ཀྱང་མཐུན་གྲུབ་ཡོད་པ་མེད་མོད། ཕ་རོལ་པོའི་འདོད་པ་སུན་འབྱིན་ནུས་པའི་ཐལ་འགྱུར་ཙམ་འགོད་ནུས་པར་དགོངས་སོ༎
ཕ་རོལ་པོའི་ཡོད་པ་ཁས་བླངས་ན་རང་ལུགས་ལ་མེད་པར་ཁས་ལེན་དགོས།
རང་ལུགས་ལ་ཡོད་པ་ཁས་ལེན་དགོས་ལ། དེ་གཉིས་ཀ་ཡང་མཐའ་གཉིས་ཀྱི་ཁས་ལེན་ཡིན་པས་དབུ་མ་བ་ཡིན་ན་རང་རྒྱུད་བྱ་མི་རིགས་པར་གསུངས་སོ༎
གཞན་ལུགས་སུ་ཁས་ལེན་པ་ཐལ་འགྱུར་པ་ཡིན་པས། ལུགས་ཕྱི་མ་དེ་ལ་འཇིག་རྟེན་དང་ཐུན་མོང་དུ་ཁས་ལེན་པ་བྱ་བའི་ཆོས་ཅི་ཡང་མེད་པ་དེ་ཉིད་ཆོས་ཅན་མཐུན་སྣང་བ་མེད་པའི་དོན་ཡིན།
ལུགས་འདི་ལྟར་བྱས་ཚེ་ཐལ་འགྱུར་བལ་གང་སྣང་བ་ཙམ་དེ་ཕལ་པ་ལ་ཡང་སྣང་བ་ཡིན་པས་ཆོས་ཅན་མཐུན་སྣང་བ་མེད་པའི་དོན་མེད་ཀྱང་། སྣང་བ་ཐམས་ཅད་དང་རྟོག་པ་ཐམས་ཅད་བདེན་སྣང་དང་བདེན་འཛིན་ཡིན་པས་ཆོས་ཅན་མཐུན་སྣང་བ་ཡང་འོང་བའི་སྐབས་མེད་པ་ཡིན།
དགག་བྱ་ནི་འགོག་བྱེད་ཀྱི་རིགས་པ་རང་གི་ངོས་ཟིན་པ་ཡིན་གྱི། བློ་གཞན་ཞིག་གི་ངོས་ཟིན་པ་ག་ལ་ཡིན།
ཀ་བ་གཏན་མེད་དུ་འཛིན་པའི་ཆད་ལྟའམ་དབུ་མའི་ཏིང་ངེ་འཛིན་དེ་ལས་སླར་ལངས་ཚེ་ཀ་བ་མིག་གིས་མཐོང་རྒྱུ་ཡང་ཡོད།
ལག་པས་རེག་རྒྱུ་ཡང་ཡོད།
དེར་མ་ཟད་གདུང་མ་འདེགས་པའི་དོན་བྱེད་ནུས་པ་ཡང་ཡིན་པ་སོགས་ཤེས་བྱའི་སྒྲིབ་པས་བསླད་པའི་སྣང་བ་ཀུན་སྔ་མ་བཞིན་དུ་རང་སོར་གནས་པ་དེ་ལ་ཡིད་མ་ཆེས་ཀྱང་ཁས་ལེན་དགོས་པ་ཐལ་འགྱུར་བའི་ཀུན་རྫོབ་པའི་ལུགས་ཡིན་ནོ༎
དགག་བྱ་ཙམ་བཟུང་བ་ཡིན་ན་འཇིག་རྟེན་འཁོར་བར་འཁྱམས་པའི་དོན་མེད་ལ། མ་རིག་པས་མ་སྦྱར་བའི་ཁྱད་པར་ཞིག་གསར་དུ་སྦྱོར་དགོས་ན་ཀུན་བཏགས་ཀྱི་དགག་བྱ་ལས་གཞན་ཅི་ཞིག་འོང་།
མ་རིག་པ་དང་། དེས་སྐྱེ་བའི་གཉིས་སྣང་འཁྲུལ་བའི་སྣང་བ་ལ་སྙིང་ནས་ཡིད་ཆེས་པའི་ལུགས་སུ་སྣང་།
ཡིན་ཚུལ་དཔྱོད་པའི་རིགས་པ་བྱ་བ་དེ་ཡང་། འདིའི་ཁ་དོག་སེར་པོ་ཡིན་ནམ།
འདི་གསེར་ཡིན་ནམ། གསེར་ཡག་པོ་ཡིན་ནམ། འདི་གང་ནས་བྱུང་། ངས་མཐོང་བ་ཙམ་མ་གཏོགས་ཁོ་རང་གསེར་ཡིན་ནམ།
བདེན་གྲུབ་ཡིན་ནམ་སོགས་ཀྱི་དཔྱད་པ་འདི་དག་ཙམ་ལས་གཞན་ཅི་ཡང་རྙེད་རྒྱུ་མེད་ལ། འདི་ཀུན་སོ་སོའི་སྐྱེ་བོའི་ཡོན་ཏན་གྱི་སྦྱངས་པ་ཆེ་ཆུང་གི་ཁྱད་པར་ཙམ་ལས་དོན་ལ་འཇིག་རྟེན་ཕལ་པའི་བློ་ཤ་སྟག་ཡིན་པས་ཞིབ་ཏུ་བསམས་ན་ཤེས་པར་ནུས།
བུམ་པ་བུམ་པ་ཡིན་ལུགས་དཔྱོད་པའི་རིགས་པས་མ་རྙེད་ན། བུམ་པ་བུམ་པ་ཡིན་པར་རྙེད་པའི་བློ་ཞིག་འཇིག་རྟེན་འདིར་ག་ལ་རྙེད།
ཡིན་ཚུལ་གཏན་ནས་མ་རྙེད་པར། ད་དུང་ཡིན་ཡིན་ཞེས་ཨུ་ཚུགས་བྱེད་པ་འདི་འདྲ་ལ་དབུ་མའི་ལྟ་བས་དགོས་པ་ཅི་ཞིག་ཡོད།
ཡིན་ན་ཡིན་ཚུལ་ཞིག་དགོས།
ཡིན་མིན་གྱི་རྣམ་གཞག་ཐམས་ཅད་འཐད་ལྡན་དུ་ཁས་ལེན་པ་དེ་དབུ་མའི་རིགས་པ་ཐམས་ཅད་ཀྱི་ནུས་པ་འཇོམས་པར་བྱེད་པ་སྟེ། རེ་ཞིག་སོང་ལ་འགྲོ་བ་མིན༎
མ་སོང་བ་ལའང་འགྲོ་བ་མིན༎
སོང་དང་མ་སོང་མ་གཏོགས་པར༎
གོམ་པ་ཤེས་པར་མི་འགྱུར་རོ༎
མཐའ་བཞི་བོ་དེ་གང་གི་ཡང་ཁོངས་སུ་མ་འདུས་པའི་ཡིན་ཚུལ་མེད་པའི་གོམ་པ་འདོད་ཅིང་། དེ་ནི་དོན་ལ་འགྲོ་ཚུལ་མེད་པའི་འགྲོ་བ་ཁས་ལེན་པ་དེ་ཀླུ་སྒྲུབ་ཡབ་སྲས་ཀྱི་རིགས་པ་ཐམས་ཅད་ཆུད་ཟོས་སུ་བཏང་བའི་ལུགས་ཡིན་ནོ༎
ཡིན་ཚུལ་མིན་ཚུལ་འགོག་པའི་དོན་ཡིན་པ་ཡང་བློ་དམན་དག་གིས་ཀྱང་ཤེས་པར་ནུས།
བཅོམ་ལྡན་འདས་ལ་སྣང་བའི་འབུམ་ཆ་གཅིག་ཙམ་ཡང་རང་ཅག་ལ་མི་སྣང་།
ཤིན་ཏུ་བླུན་པོ་ལམ་ཆུང་བ་དང་། བཅོམ་ལྡན་འདས་གཉིས་དམ་པའི་ཆོས་ཀྱི་བཀའ་མཆིད་མཛད་པ་ན་བཅོམ་ལྡན་འདས་ཀྱིས་ཐལ་འགྱུར་བའི་ལུགས་མཛད་པ་ལས་རང་རྒྱུད་དུ་ཞལ་གྱིས་བཞེས་པའི་གོ་སྐབས་མེད་པ་ཡིན་ནོ༎
སངས་རྒྱས་དང་སེམས་ཅན་གཉིས་རྟོགས་པ་གཉིས་འགལ་མེད་གཅིག་ཏུ་འདྲེས་པའི་ལུགས་སུ་སྣང་ལ། འདི་འདྲ་ལ་ཡིད་ཆེས་ན་འཁོར་འདས་བྱ་བ་ཚིག་ཙམ་ལ་ཡང་ཡིད་ཆེས་པའི་སྐབས་མེད་པ་ཡིན།
ཆོས་ཅན་མཐུན་སྣང་བ་མེད་པའི་ལུགས་ལ་ཆོས་ཅན་ཙམ་ཡང་རང་ལུགས་ཀྱི་ཚད་མས་མ་གྲུབ་ཅིང་། གཞན་ལུགས་ཀྱི་ཚད་མས་གྲུབ་པ་ཚད་མས་གྲུབ་པའི་གོ་མི་ཆོད་པ་ཡིན་པས་རྟགས་ཆོས་དང་བསྒྲུབ་བྱ་སོགས་ཚད་མས་གྲུབ་པ་ནི་དེ་ལས་ཀྱང་ག་ལ་འཐད།
ཕྱི་རབས་ཀྱི་མཁས་པ་རྣམས་ཆོས་ཅན་མཐུན་སྣང་བ་མེད་བྱ་བ་དེ་ཆོས་ཅན་ཟུར་དུ་ཕྱེ་ནས་མཐུན་སྣང་མེད་ལུགས་ཤིག་ཀྱང་གསར་དུ་བཟོ།
ལུགས་དེའི་དབང་དུ་བྱས་པའི་རྟགས་དང་བསྒྲུབ་བྱ་སོགས་མཐུན་སྣང་དུ་ཡོད་པ་ཞིག་མཛད་མོད། ཀུན་རྫོབ་བདེན་པ་དོན་དམ་བདེན་པར་ཡིད་ཆེས་པ་དག་ལ་ནི་འཕགས་པའི་སྣང་བ་དང་ཕལ་པའི་སྣང་བ་མཐུན་སྣང་དུ་ཡོད་དགོས་པའི་རྒྱུ་མཚན་གྱིས་ཐམས་ཅད་མཐུན་སྣང་བ་ཡིན་པས་རྟགས་ཆོས་དོན་གསུམ་ལ་མཐུན་སྣང་ཡོད་མེད་ཀྱི་ཁྱད་པར་འབྱེད་མི་དགོས།
དེ་མིན་དབུ་མའི་གཞུང་ལ་འབད་པ་དུ་མས་སྦྱངས་ནས་ཅི་ཡང་མ་སྦྱངས་པའི་བླུན་པོ་རྣམས་དང་ཀུན་བརྟགས་ཀྱི་གྲུབ་མཐའ་ལ་བྱང་བའི་སོ་སྐྱེས་མཁས་པ་རྣམས་ཀྱི་བདམ་ཚུལ་མཐོང་ཚུལ་དྲན་ཚུལ་ཐམས་ཅད་དང་ཁྱད་པར་ཅི་ཡང་མེད་པའི་གོ་བ་རྣལ་མ་ཞིག་ད་དུང་དོན་དུ་གཉེར་བ་དེ་དག་ལ་ཆོས་ཅན་ཡང་མཐུན་སྣང་བ་ཡོད།
བསམ་ཚུལ་ཡང་མཐུན་སྣང་བ་ཡོད།
དྲན་ཚུལ་ཡང་མཐུན་སྣང་བ་ཡོད།
དོན་གྱི་དབང་དུ་གཟིགས་ནས་སློབ་དཔོན་ཟླ་བས། ཐོག་མ་ཁོ་ན་ཉིད་དུ་ཆོས་ཅན་མཐུན་སྣང་བ་བྱ་བ་འདི་དགག་པར་མཛད་དོ༎
ཡོད་པ་དང་མེད་པ་གཉིས་ཀ་མེད་པར་འཛིན་པའི་བློ་དེ་ལ་ནི་བློའམ་ཀུན་རྫོབ་ཀྱི་དམིགས་པ་ལ་ཡོད་མེད་གཉིས་ལས་གཞན་ཅི་ཡང་མི་སྲིད་པས་བློ་ངོར་དེ་ཡང་བསྒྲུབ་པའི་རྣམ་པ་གཞན་མ་བྱུང་བས་ཐར་པ་ཞི་བའི་ཕྱོགས་སུ་བློ་ཁ་ཕྱོགས་པའི་སེམས་ཞིག་ཅིས་ཀྱང་ཡིན་པར་ངེས་ཏེ། ཞི་བ་ལྷས། གང་ཚེ་དངོས་དང་དངོས་མེད་ག།
བློ་ཡི་མདུན་ན་མི་གནས་པར༎
དེ་ཚེ་རྣམ་པ་གཞན་མེད་པས༎
དམིགས་པ་མེད་པར་རང་ཏུ་ཞི༎
སྐབས་འདིར་བཤད་པའི་བློ་ཡང་སློབ་དབོན་རང་ཉིད་ཀྱིས་གོང་དུ། བློ་ནི་ཀུན་རྫོབ་ཡིན་པར་འདོད།
ཅེས་ཤིན་ཏུ་གསལ་བར་གསུངས།
ཟླ་བས་ཀྱང་། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ༎
དེས་གང་བཅོས་མ་བདེན་པར་སྣང་དེ་ནི༎
ཀུན་རྫོབ་བདེན་ཞེས་ཐུབ་པ་དེས་གསུངས།
དོན་དེར་ལེགས་པར་དགོངས་ནས་ཕྱག་ན་པདྨོ་དགེ་འདུན་རྒྱ་མཚོས་ཀྱང་། མེད་དགག་བྱ་བ་རྭ་ཅན་ཞིག་མེད་པ་མ་ཡིན་གྱི་ཁྱེད་ཅག་གི་འདོད་པའི་སྤྲོས་བྲལ་དེ་ག་རང་ཡིན་ཞེས་དྲང་ངེས་ཀྱི་འགྲེལ་པའི་མཇུག་ཏུ་གསུངས།
དེས་ན་སློབ་དཔོན་ཆེན་པོ་འདི་ལྟ་བུ་དག་གི་གསུངས་ལ་བཅས་བཅོས་མ་བྱས་ན་ཀུན་རྫོབ་བྱ་བ་བློ་ཡི་མིང་དང་། དེའི་ངོར་བདེན་པ་ཀུན་རྫོབ་ཀྱི་བདེན་པ་བྱ་པའི་ཀུན་རྫོབ་ཀྱི་བདེན་པ་བྱ་བའི་དོན་ཡིན་པར་འདུག།
རང་ལུགས་བྱ་བའི་ཚིག་གི་སྒོ་ནས་རྟོག་གེའི་རིགས་པ་འཕེན་པ་འདོད་མོད། གཞན་ལུགས་ཐམས་ཅད་སུམ་འབྱིན་པར་འདོད་པའི་ཞུགས་འདི་ལ་རང་ལུགས་བྱ་བའི་མིང་ཙམ་ཞིག་ཤེས་བྱའི་སྒྲིབ་པའི་ནུས་པས་དབང་མེད་དུ་ཁས་ལེན་དགོས་པ་ལས་ཁྱེད་ཅག་གི་འདོད་པའི་རང་ལུགས་དེ་དང་ག་ལ་འདྲ།
རིགས་པ་འདི་འདྲ་ལ་རྟོག་གེའི་ཕྱོགས་ནས་ཀྱལ་ཀ་བྱས་པ་འོང་སྲིད་པས། བཅོམ་ལྡན་འདས་ཀྱིས་ཀྱང་འཇིག་རྟེན་ང་དང་རྩོད།
ང་འཇིག་རྟེན་དང་མི་རྩོད་ཅེས་གསུངས་སོ༎
ཤེས་བྱའམ་ཤེས་པར་བྱ་བ་དགོས་པའམ་གོང་ནས་གོང་དུ་ཤེས་པར་བྱ་དགོས་པ་ཐམས་ཅད་ཀྱི་རྣམ་གཞག་རྩོལ་མེད་གཏན་ལ་ཕབ་དགོས་པ་ཡིན་ལ། སྣང་བ་འདི་ཀུན་སྐྱོན་མེད་ཚད་མའི་ཡུལ་ཡིན་ན་འདི་ལས་གཞན་པའི་ལམ་རྙེད་པའི་དོན་དུ་ཐོས་བསམ་སྒོམ་གསུམ་གྱིས་འབད་པ་བྱེད་པའི་དོན་ཅི་ལ་དགོས།
བྱི་ལས་བྱི་བ་ཐམས་ཅད་གསོད་བྱ་ཡིན་པར་མཐོང་བ་དང་། མིས་གཉིས་ཀའི་བྱ་བ་མི་རིགས་པར་མཐོང་བ་འདི་འདྲ་ལས་གཞན་པའི་ཚད་མ་ཅི་འདྲ་ཞིག་ཡོད།
འཚོལ་ལུགས་མ་ནོར་ན། དེས་མ་རྙེད་པས་མེད་པར་རྙེད་པ་ཅི་ལ་མིན།
དེ་ལྟར་རྗེ་བླ་མ་རང་གིས་ཀྱང་ཞལ་གྱིས་བཞེས་པས། དེས་མ་རྙེད་པས་མེད་པའི་གོ་མི་ཆོད་པའི་ཡོད་པ་ཞིག་དོན་དམ་དཔྱོད་པའི་རིགས་པ་བྱ་བ་ཞིག་གིས་རྙེད་པ་ཡ་ཆ།
མཐའ་བཞི་སྤྲོས་བྲལ་ལ་ཡིད་མི་ཆེས་པའི་ལུགས་ལ་ཁས་ལེན་མེད་པ་དེ་ཁས་ལེན་ཡིན།
དོན་དམ་པར་མེད་པ་དེ་ཡོད་པ་ཡིན་སོགས་ཀྱི་དཔྱད་པ་བྱར་ཡོད་ཅིང་། བསྟན་པའི་སྙིང་པོ་སྤྲོས་བྲལ་ལ་ཡིད་ཆེས་པ་དག་གིས་ནི་འཇིག་རྟེན་དཀྱུས་མའི་རིགས་པ་དག་གི་ཕན་གནོད་ཅི་བྱུང་ཡང་མ་དགའ་མ་སྐྲག་པ་ཞིག་འོང་ངེས་པ་ཡིན།
རིགས་པ་དཀྱུས་མ་འདི་དག་ལ་ཆ་འཇོག་བྱས་ཚེ།
སངས་རྒྱས་ཀྱི་ཞབས་མཐོང་རྒྱུ་ཡོད་པ་ལ་གཙུག་ཏོར་མི་མཐོང་བ་ཡང་ཤིན་ཏུ་འགལ།
ཚུལ་གསུམ་གྱི་རིགས་པ་སོགས་ཆེན་པོ་རྣམས་ཀྱིས་རྩིས་སུ་མཛད་པའི་རྣམ་རྟོག་གི་གོ་རིམ་འདི་དག་ལ་ཆ་འཇོག་བྱེད་ན། སྟོང་ཕྱོགས་ཀྱི་དོན་མཐར་ཐུག་མི་རྙེད་པ་ལྟ་ཅི།
ཀུན་རྫོབ་པའི་བྱང་ཆུབ་ཕྱོགས་ཀྱི་དོན་རྣམས་ཀྱང་རྙེད་པའི་གོ་སྐབས་ག་ལ་ཡོད།
དོན་ལ་འཇིག་རྟེན་གྱི་སྣང་བའདི་དག་རིགས་པ་སྒྲ་རྟོག་ཀུན་ལ་གཏིང་ནས་ཡི་ཆད་པ་དེ་སྟོང་ཉིད་ཀྱི་ལྟ་བ་ཡིན་པར་སྣང་།
ཡོད་མེད་གཉིས་ལས་འདས་པའི་དབུ་མ་པའི་རིགས་པ་ནི། འཇིག་རྟེན་ཕལ་པའི་རིགས་པ་ལས་འདས་པའི་རིགས་པ་ཡིན་པས་ཡོད་མེད་གཉིས་ལ་རྩ་བ་བརྟེན་པའི་རིགས་པ་གང་གིས་ཀྱང་སུན་འབྱིན་མི་ནུས་པ་ཡིན་ཞེས།
འཇུག་འགྲེལ་ལས། གཉིས་སུ་སྨྲ་བ་འདི་མི་རིགས་པ་དེ་ཉིད་ཀྱི་ཕྱིར་གཉིས་ལ་བརྟེན་ནས་སུན་འབྱིན་པ་དང་ལན་སྨྲ་བས་དབུ་མ་པ་ལ་རྣམ་པ་ཐམས་ཅད་དུ་གླགས་མི་རྙེད་དོ༎
ཞེས་གསུངས་སོ༎ འདིའདྲའི་རིགས་པ་དག་ལ་བློ་གཏད་བཅོལ་ན་གནས་ལུགས་ཙམ་དུ་མ་ཟད་ཀྱི།
ཀུན་དགའ་བོས་མཚན་ལ་མར་མེ་སྦར་བའི་མདོ་ཡི་ལོ་རྒྱུས་དང་། སོར་མོའི་ཕྲེང་བ་ཅན་གྱིས་མི་དགུ་བརྒྱ་དང་དགུ་བཅུ་གོ་དགུ་བསད་པའི་མཐར།
བཅོམ་ལྡན་འདས་ཀྱི་སློབ་མའི་གཙོ་བོར་གྱུར་ཏེ། རལ་གྲི་ཁྲག་ཅན་དྲུང་དུ་བོར་ནས་སྟན་དེ་ཉིད་ལ་འདུག་བཞིན་དུ་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་ཡེ་ཤེས་ཀྱི་རྡོ་རྗེས་བཅོམ་ནས་འཕགས་པའི་ལམ་མངོན་དུ་བྱས་པ་འདི་དག་ཀྱང་རིགས་པ་ལས་བརྒལ་བའི་རྣམ་གཞག་ཤ་སྟག་ཏུ་འདུག་པས་སུ་ཞིག་གིས་ཡིད་པར་ནུས།
ལུགས་འདི་དག་མདོར་བསྡུས་ན་ཕལ་པའི་བསམ་ཚུལ་གྱིས་འཕགས་པའི་རིགས་པ་ལ་གནོད་པར་འདོད་པའི་ལུགས་ཡིན་འདུག་པས་ཐར་པ་འདོད་པ་རྣམས་ཀྱིས་སྤང་བར་བྱ་བའི་འོས་ཡིན་ནོ༎
རླན་གཤེར་ཕོར་གང་ལ་རིགས་དྲུག་གིས་བལྟས་ཚེ་མ་མཐུན་པའི་རྒྱུ་མཚན་གྱིས་ཆ་ཤས་དྲུག་ཏུ་ཕྱེ་བ་སོགས་མཛད་ཀྱང་། སངས་རྒྱས་དང་སེམས་ཅན་གཉིས་ཀྱི་བུམ་པ་མཐོང་ཚུལ་འདྲ་བར་འདོད་པ་འདི་ཤིན་ཏུ་ངོ་མཚར་ཆེ།
གཟུགས་མ་དམིགས་པའི་ཚེ་ན་སྦྱོར་བ་འགོད་པའི་གཞི་མེད་ཅིང་། གཞན་གྱིས་ཁས་བླངས་པ་ཙམ་ཞིག་ཐལ་འགྱུར་འཕེན་པའི་གཞི་ཡོད་པ་ཡིན་ནོ༎
ཇི་སྲིད་འཇིག་རྟེན་གྱི་སྣང་བ་ལ་ངོ་སྲིང་བའི་བར་དེ་སྲིད་དུ་མཐོང་ལམ་ཐོབ་ཏུ་ཟིན་ཀྱང་ཕལ་པའི་ལུགས་སུ་སྡོད་པ་ལས་འོས་མེད་ལ། ཡུལ་གྱི་ནུས་པའམ་ཤེས་བྱའི་སྒྲིབ་པ་ཇི་ཙམ་ཆུང་དུ་སོང་བ་དེ་ཙམ་དུ་ཡུལ་གྱི་སྦུབས་ལས་གྲོལ་བའི་རྣམ་པ་ཤེས་པ་ཕྱི་རོལ་གྱི་ཡུལ་ལ་འཇིགས་སྐྲུག་ཇེ་ཉུང་དུ་གྱུར་ནས་མཐར་ཤེས་བྱེད་རང་ཉིད་དང་རོ་གཅིག་པའི་ཤེས་བྱ་དང་འདྲེས་ཏེ་ཟུང་འཇུག་གི་སྐུ་ཐོབ་པ་ཡིན་ནོ༎
གྲངས་མེད་གསུམ་དུ་ཚོགས་བསགས་ནས་ད་དུང་ཡང་སོ་སྐྱེ་དང་མཐུན་པའི་སྣང་བ་ཞིག་ཡོད་ན་གསེར་དངུལ་དང་རིན་པོ་ཆེ་འདི་དག་ལ་སྙིང་པོ་བྱེད་དགོས་པ་ལས་སངས་རྒྱས་ཀྱི་གོ་འཕང་སྒྲུབ་དགོས་པའི་དོན་ཅི་ལ་ཡོད།
ཡུལ་གྱི་ཡོལ་བའམ་ཤེས་བྱའི་ཡོལ་བའམ་ཤེས་སྒྲིབ་བྱ་བ་དེ། སྟག་ཚང་པས་བཞེས་པའི་ལུས་སྒྲིབ་ཕྲ་མོ་དེ་མ་སྤོང་གི་བར་དུ་ནམ་ཡང་སྤོང་བའི་གོ་སྐབས་ཡོད་པ་མ་ཡིན་ནོ༎
དོན་བསྡུས་ན་དབུ་མ་པ་ཡིན་ན་རང་ལུགས་བྱ་བ་མི་རིགས་ཏེ་ཞེས་གསུངས་པ་དེ་དབུ་མ་པ་ཡིན་ན་རང་གི་བསམ་པས་འདོད་ཚུལ་དེ་བྱ་བ་མི་རིགས་བྱ་བའི་དོན་ཡིན།
ལར་ཀུན་བརྟགས་ཀྱི་བདེན་འཛིན་དང་གྲུབ་མཐས་སྒྲོ་བཏགས་པའི་བདག་འཛིན་བདེན་འཛིན་རྣམས་ཞིབ་ཏུ་བསམ་ཚེ་ཕལ་པའི་དུས་ཀྱི་བདག་གི་བསམ་མནོ་བཏང་ཚུལ་གཞན་ཞིག་ཏུ་ཁྲིད་པའི་སྒོར་སྣང་བས་ཁོ་བོ་ནི་ཀུན་བརྟགས་ཀྱིབ་དནེ་འཛིན་བྱ་བ་འདི་ཀུན་ཐར་པཁའི་ལམ་དུ་འཁྲིད་པའི་ཐེམ་སྐས་ཀྱི་རིམ་པ་འོག་མ་ལྟ་བུ་ཞིག་མིན་ནམ་སྙམ།
རང་ཉིད་རྡོ་རྗེ་སེམས་དཔའི་ང་རྒྱལ་བྱེད་པ་དང་། ཆོས་ཐམས་ཅད་ཀྱི་རྣམ་པ་དག་པའི་རང་བཞིན་ངའོ་སྙམ་དུ་ང་རྒྱལ་བྱེད་པའི་ལམ་འདིས་ཀྱང་བདག་ཏུ་ལྟ་བ་ཇེ་བརྟན་དུ་བཏང་མ་གཏོགས་འོས་ཅི་ཡོད།
དེས་ན་སྔར་གྱི་ཕལ་པའི་བསམ་ཚུལ་དང་མི་མཐུན་པའི་བདག་ཞིག་ལ་བདག་ཏུ་ཞེན་པ།
དེ་ནས་བཟུང་ཁྱབ་བདག་གི་རང་ཞལ་མཇལ་བའི་སྒོ་མོ་ཕྱེ་བ་ཡིན་ནོ་སྙམ།
ང་རྒྱལ་འཇོག་ལུགས་ཀྱང་རྗེའི་གསུངས་རིགས་ལས་བདག་འཛིན་གྱི་ཡུལ་གང་དུ་ཞེན་པའི་ང་དེ་ཉིད་ལ་བྱེད་པར་གསུངས་སོ༎
དངོས་པོ་བདེན་པར་འཛིན་པ་དང་། བུད་མེད་གཙང་བར་འཛིན་པ་སོགས་ལ་ཚད་མ་བྱེད་དགོས་ཀྱི།
གང་དུ་འཇིག་རྟེན་གྱི་བློ་གོམས་ཤུགས་ཆེ་བའི་སྣང་བ་དེ་དག་ལ་ཚད་མ་མི་བྱེད་པར། དེ་དག་གི་སྟེང་དུ་བསྒྲུབས་པའི་རྟོག་གེའི་རིགས་པ་ལ་ཚད་མ་བྱ་བའི་དོན་ཅི་ལ་ཡོད།
དོན་ཡང་དག་པ་སྒྲིབ་པའམ་ཐམས་ཅད་དུ་མགོ་འཁོར་བ་སྟེ་དོན་ལ་འཁྲུལ་བ་བྱ་བ་ཡིན་པས། ཀུན་རྫོབ་གྱི་བདེན་པ་བྱ་བ་ཡང་འཁྲུལ་བའི་བདེན་པ་བྱ་བར་གོ་དགོས༎
རྣམ་པ་བདུན་གྱིས་དཔྱད་པས་ཤིང་རྟ་མ་ཁེགས་ན་ལམ་ལྔ་ཡི་གོམས་པས་ཤེས་ཉོན་གྱི་སྒྲིབ་པ་ཡང་ཁེགས་པར་ག་ལ་ནུས།
དེས་ན་ལུགས་འདི་ལྟར་བྱས་ཚེ་དོན་དམ་པའི་འདོད་ཆགས་སྤང་བྱ་ཡིན་ཡང་འདོད་ཆགས་སྤང་བྱ་མ་ཡིན།
དོན་དམ་པའི་གཏི་མུག་སྤང་བྱ་ཡིན་ཡང་གཏི་མུག་སྤང་བྱ་མ་ཡིན་སོགས་རིགས་པ་ཕྲ་མོའི་འཇོག་མཚམས་མང་དུ་དགོས་པར་སྣང་།
ཀུན་རྫོབ་ཀྱི་བདེན་པ་བྱ་བའི་ཐ་སྙད་ཙམ་ཡང་མ་གོ་བ་ཡིན་པས། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ༎
དེས་གང་བཅོས་མ་བདེན་པར་སྣང་དེ་ནི༎
ཀུན་རྫོབ་བདེན་ཞེས་ཐུབ་པ་དེས་གསུངས་ཏེ༎
བཅོས་མར་གྱུར་པའི་དངོས་ནི་ཀུན་རྫོབ་ཏུའོ༎
དེའི་བཅོས་མ་བྱ་བ་དང་། བཅོས་པ་དེ་ཀུན་རྫོབ་བདེན་པར་ཐུབ་པས་གསུངས་བྱ་བའི་ཚིག་འདི་དག་ལས་ཁུངས་གསལ་བ་གཞན་ཅི་ཞིག་དགོས།
ཚད་མ་དང་རིགས་པ་བྱ་བའི་གྲགས་པ་ཅན་དེ་དོན་ལ་མི་ཤེས་པའི་བློ་གཉིས་ཀྱི་བར་དུ་ཚུད་པའི་ཤེས་པའི་བློ་ཕྲ་མོ་ཙམ་ལ་ཟེར་བར་སྣང་།
འཕགས་པའི་རིགས་ཤེས་ཀྱི་ངོར་ཡོད་པས་ཡོད་པའི་གོ་མི་ཆོད་ཀྱང་། འཇིག་རྟེན་འཁྲུལ་སྣང་གི་ངོར་མེད་པས་མེད་པའི་གོ་ཆོད་ཅེས་གོ་ལྡོག་ནས་བཤད་ན་ཡང་འགལ་བ་མེད་པར་སེམས།
དེ་ལྟར་ན་སྒྱུ་མའི་རྟ་གླང་རྟ་གླང་ཡིན་པ་ཡང་མཁས་པས་མ་རྙེད་པས་མེད་པའི་གོ་མ་ཆོད་ཀྱང་བླུན་པོ་དག་གིས་རྙེད་པས་ཡོད་པའི་གོ་ཆོད་པ་ཡིན་ནོ༎
སྲིད་པའི་རྩེ་མོ་ནས་ན་རག་དམྱལ་བ་ཡན་ཆད་དང་། ཤར་རིའི་རྩེ་ནས་ནུབ་རིའི་བར་གྱི་ནམ་མཁའ་རྙེད་པ་འདི་ཙམ་ཞིག་ཏུ་འདུས་འདུག་པས་དོན་ལ་སོ་སྐྱེ་ཡིས་གང་རྙེད་པ་ཐམས་ཅད་སངས་རྒྱས་ཀྱིས་རྙེད་པ་ལ་ཇི་སྙེད་པའི་ཡེ་ཤེས་ཞེས་གསུངས་པར་སྣང་།
འོན་ཀྱང་ཇི་སྙེད་པ་དེ་ནི་རྒྱུས་ཡོད་པའི་སྒྱེད་རྡོ་འོག་ནས་གསེར་རྙེད་པ་འདྲ་བར་རྙེད་ཀྱང་རྙེད་པའི་དངོས་པོ་དེ་ཅི་ཡིན་མ་ཤེས་པ་ལ་གཞན་ཞིག་གིས་འདི་གསེར་ཡིན་ནོ་ཞེས་ངོ་སྤྲད་པ་བཞིན་རང་ཅག་གིས་རྙེད་པའི་འཁོར་བའི་ཆོས་འདི་ཀུན་སྤྲོས་བྲལ་དུ་གཟིགས་པ་དེ་ཇི་ལྟ་བ་གཟིགས་པ་ཡིན།
འདི་ལྟར་བསམ་ཚེ་རྙིང་མ་བ་རྣམས་ཀྱིས་ཡེ་གྲོལ་ཀུན་ཏུ་བཟང་པོའི་རྣམ་གཞག་བཤད་པ་དེ་ལ་ཡང་དད་པ་ཅུང་ཟད་རེ་སྐྱེ་དགོས་པར་སྣང་།
ལྟོས་པའི་རིགས་པ་ནི། རང་རྒྱུད་ཀྱི་རྗེས་སུ་དཔག་པའོ༎
བྱ་བ་བྱེད་པའི་རིག་པ་ནི། གོ་ཆོད་པའི་རིགས་པ་སྟེ་ཐལ་འགྱུར་གྱི་རིགས་པ་རྣམས་སོ༎
འཐད་པར་བསྒྲུབ་པའི་རིགས་པ་ནི་རྟགས་ཆོས་མཐུན་སྣང་བའི་སྒོ་ནས་ཚོལ་བའོ༎
ཆོས་ཉིད་ཀྱི་རིགས་པ་ནི། རྟོག་གེ་མ་ཡིན་པའི་རིགས་པས་རྙེད་པའོ༎
ཐམས་ཅད་བྱ་བའི་ཐམས་ཅད་དེ་བློ་ཡི་ཡུལ་དུ་ཤར་ཐུབ་པ་ཐམས་ཅད་ལ་བྱ་སྟེ་དེ་ཐམས་ཅད་མེད་པར་ལྟ་བ་དེ་བློའི་ཡུལ་མེད་པར་ལྟ་བ་ཡིན་པས་སྐུར་འདེབས་སུ་འགྱུར་ན་སྐུར་འདེབས་ཀྱི་ཡུལ་ཡུལ་ཅན་གཉིས་ཀ་ཡང་མེད་པར་ལྟ་བ་ཡིན་པས་ཡུལ་དང་གནས་མེད་པའི་དམ་ཆོས་ཟབ་མོ་འདི་བསྐལ་བ་བརྒྱ་ཕྲག་གིས་ཚོགས་བསགས་ནས་རྟོགས་པ་ལས། དེ་འདྲ་རྟོགས་ན་ཆད་ལྟར་ལྷུང་བའི་སེམས་ཁྲལ་ཅུང་ཟད་ཀྱང་ག་ལ་དགོས།
རྣམ་གཞག་འདི་འཁོར་བ་ཐོག་མ་མེད་པ་ནས་ཐམས་ཅད་ཀྱིས་ཤེས་པ་ལས། དེའི་སྟེང་དུ་རིགས་པའི་སྒྲུབ་བྱེད་སྣོན་པ་དགོས་པའི་རྒྱུ་མཚན་ཅི་ལ་ཡོད།
སྟག་གི་ཆུང་མའི་མཛེས་མ་དེ་རང་ཅག་གིས་མི་ཤེས་པས་རང་ཅག་གིས་སྟག་གི་ཆུང་མ་ལ་ཆགས་པ་མི་སྐྱེ།
མིའི་བུ་མོའི་མཛེས་སྡུག་དེ་སྟག་གིས་མི་ཤེས་པས་སྟག་གིས་མི་མོ་ལ་འདོད་པ་མི་སྐྱེ་བ་འདི་རྩ་བ་མཐར་གཏུགས་ན། སྟག་ལ་གྲུབ་པའི་ཚུལ་གསུམ་དེ་རང་རེ་ལ་མ་གྲུབ།
ཚུལ་གསུམ་གྱི་རིགས་པ་བྱ་བ་འདི་དུད་འགྲོ་དང་མིའི་བར་ན་ཡང་མེད་པར་སྣང་ན། འོག་མིན་མན་ཆད་དང་མནར་མེད་ཡན་ཆད་དུ་ཡོད་པ་ཡ་ཆ།
ཐོག་མེད་ནས་འབྲངས་ཀྱང་རེས་འགའ་དམྱལ་བའི་མེ།
ཡི་དྭགས་ཀྱི་རྣག་ཁྲག་ལ་སོགས་པ་སྐྱེ་བ་རེ་རེ་བརྗེ་དུས་རྣམ་པ་རེ་རེ་བརྗེ་བས་སྣང་བ་འདི་དག་ཀྱང་རང་རང་སོ་སོ་ལ་བརྡ་སྤྲོད་མི་དགོས་པར་ཆུ་དང་རྣག་སོགས་སུ་ངོས་འཛིན་དགོས་ན། ཐོག་མེད་ནས་ནམ་ཡང་བརྗེ་ལེན་མེད་པར་སེམས་དང་ལྷན་ཅིག་དུ་འབྲང་བའི་མ་རིག་པའི་ཡུལ་དགག་བྱ་བདེན་གྲུབ་བྱ་བ་ཞིག་གསར་དུ་འབད་པས་ངོས་འཛིན་དགོས་པ་འདི་ཡང་ངོ་མཚར།
ཀ་བ་མེད་སོགས་འཇིག་རྟེན་ཡོངས་གྲགས་ཀྱི་སྣང་བ་དང་འགལ་བ་ཡིན་པས་ཆད་ལྟ་ཡིན་ནོ་ཞེས་བཤད་ན། རིགས་དྲུག་གི་སེམས་ཅན་ཐམས་ཅད་ལ་མཐུན་སྣང་དུ་གྱུར་བའི་བདེན་གྲུབ་ཡོད་པ་མ་ཡིན་ནོ་ཞེས་བྱ་བ་ཆད་ལྟ་ཀུན་གྱི་མཐར་ཐུག་ཏུ་མི་འགྱུར་རམ།
འཇིག་རྟེན་གྱི་བློ་ལ་འདྲེས་ཆེ་ཤོས་བདེན་འཛིན་ལས་གཞན་མེད་པས་འཕགས་པ་ལྷས།
གང་ཚེ་ཐ་མལ་འདུག་པ་ནའང་༎
ཉོན་མོངས་སྦྲུལ་གྱིས་ཟིན་པར་འགྱུར༎
ཞེས་གསུངས་ལ། ཡུལ་ཅན་ངོ་ཤེས་ནས་ཡུལ་ད་དུང་འཚོལ་དགོས་པ་སུ་ཡང་མེད་པས་ཐོག་མ་མེད་པ་ནས་འདྲེས་པའི་བདག་འཛིན་གྱི་ཡུལ་གསར་དུ་འཚོལ་དགོས་པའི་དོན་ཅི་ལ་ཡོད།
སྤྱི་གཙོ་བོ་འདོད་པ་དག་གིས་ནི་སྤྱི་གཙོ་བོ་བདེན་གྲུབ་དུ་ཁས་ལེན།
རི་བོང་རྭ་བདེན་མེད་ལ་སྟོང་གཞི་ཆོས་ཅན་མེད་པས་སྟོང་ཉིད་མ་ཡིན་ཟེར་བ་འདིའི་ལུགས་ལྟར་ན། ཆོས་ཐམས་ཅད་ཟུར་དུ་ཕྱེ།
མེད་པ་ཐམས་ཅད་ཟུར་དུ་ཕྱེ་ནས། བདེན་སྟོང་སྒྲུབ་པ་ལས་འོས་གཞན་མེད་པས་སངས་རྒྱས་མ་ཐོབ་བར་དུ་སྟོང་ཉིད་རྟོགས་མི་ནུས་པ་ཡིན་ནོ།
སྟོང་གཞི་ཆོས་ཅན་མེད་པར་དེའི་སྟེང་གི་སྟོང་ཉིད་འཇོག་མི་ཤེས་ཟེར་བ་ནི་བུམ་པ་མེད་པར། བུམ་པའི་ནང་གི་ཆུ་འཇོག་མི་ཤེས་པའི་གོ་བ་ཙམ་ཡིན།
བདེན་པ་སྟོང་གཞི་དང་། མེད་པ་དེ་སྟོང་ཉིད་དུ་བྱས་ན་ཅི་ལ་མི་འགྲིགས།
མེད་པ་བྱ་བ་དེ་སྟོང་ཉིད་དུ་བྱས་ན་ཡང་རུང་། བདེན་པ་དང་རང་བཞིན་ཉིད་སྟོང་པ་བྱས་པའམ།
བུམ་པའི་སྟེང་དུ་བདེན་གྲུབ་ཀྱི་དྲི་མ་ཞིག་ཡོད་པ་དེ་རིགས་ཚོགས་ཀྱི་ལྟ་བའི་ཆུ་ཡིས་བཀྲུས་ནས་གཙང་དུ་བཏང་བ་བུད་མེད་མཛེས་མའི་ཁྲུས་བྱེད་པ་དང་འདྲ་བར། བདེན་གྲུབ་ཀྱི་བཞིན་རས་གསལ་དུ་བཏང་བ་ཙམ་ལས་གཞན་ཅི་ཡང་མ་ཡིན་ནོ༎
རི་བོང་རྭ་བདེན་མེད་ལ་སྟོང་གཞི་མེད་པས་སྟོང་ཉིད་ཀྱི་ཁོངས་སུ་མ་ཚུད།
ཡོད་པ་ཞིག་མེད་པར་གྱུར་བ་ལ་མེད་པ་ཞེས་འདོགས་པའི་གྲུབ་མཐའི་ལུགས་སུ་སྣང་ཞིང་། འཕགས་པ་ལྷས། སྔོན་བྱུང་ད་ལྟ་མེད་ཅེས་པ༎
དེས་ན་ཆད་པར་ལྟ་བར་འགྱུར༎
བདེན་འཛིན་ཐོག་མ་མེད་པ་ནས་ཡོད་ཅིང་། བདེན་གྲུབ་ཐོག་མ་མེད་པ་ནས་མེད་པ་དེ་གཉིས་ཁ་སྦྱོར་ཟུང་འཇུག་ཏུ་གྱུར་བ་དེ་ཡང་ཅི་ཡིན།
སྐུ་གསུམ་སོགས་ཀྱི་རྣམ་གཞག་ད་དུང་ཁས་མི་ལེན་པར། སེམས་ཅན་ཐམས་ཅད་ཀྱི་དོན་དུ་མཐར་ཐུག་གི་གོ་འཕང་ཐོབ་པར་བྱ་སྙམ་པ་ཙམ་ཞིག་གིས་བྱང་ཆུབ་སེམས་དཔར་ག་ལ་འགྱུར།
གྲངས་ཅན་པ་སོགས་ཀྱང་རང་གཞན་གྱི་དོན་དུ་མཐར་ཐུག་གི་གོ་འཕང་འདོད་པ་ཤ་སྟག་ཡིན་མོད། གཞི་ལམ་འབྲས་བུའི་རྣམ་གཞག་ནོར་བའི་དབང་གིས་ཁོང་ཚོས་བཤད་པའི་ལམ་དེ་ཡོངས་སུ་མ་དག་པ་ཡིན་ཞེས་སྨྲས་པ་མ་ཡིན་ནམ།
ཡིན་ན་བྱེ་བྲག་སྨྲ་བའི་བྱང་ཆུབ་སེམས་དཔའ་དེས་ཀྱང་མཐར་ཐུག་ཐེག་གསུམ་དགྲ་བཅོམ་བེམ་རིག་རྒྱུན་ཆད་སོགས་བྱེ་སྨྲའི་གྲུབ་མཐའ་ཐུན་མོང་མ་ཡིན་པ་ཀུན་ལ་ཁ་ཞེ་གཉིས་ཀ་ནས་ཡིད་ཆེས་ཡོད་པའི་ཁོ་རང་གིས་གང་དོན་དུ་གཉེར་བའི་སངས་རྒྱས་དེ་ཡང་ཐེག་ཆེན་པས་གཞལ་ན་སངས་རྒྱས་ངོ་ཐོག་དེ་མིན་པར་འདུག་པས། དེས་གོ་འཕང་གང་འདོད་དོན་དུ་གཉེར་བའི་བློ་དེ་ཡང་ཐེག་ཆེན་སེམས་བསྐྱེད་དུ་ག་ལ་འགྱུར།
བྱེ་སྨྲ་རྣམས་ཀྱིས་སངས་རྒྱས་ཀྱི་གོ་འཕང་བསྒྲུབ་འདོད།
གྲུབ་མཐའ་གོང་མ་དག་གིས་རྣམ་གཞག་དེ་ཀུན་ཕལ་ཆེར་ནོར་བར་མཐོང་བས། དང་པོ་ནས་ལམ་ནོར་བའི་གང་ཟག་ལ་མཐར་ཐུག་གི་འབྲས་བུ་རེ་བ་དེ་ཡང་རྫུན་དུ་མ་སོང་བ་ག་ལ་སྲིད།
དེ་སྦྲུལ་མ་ཡིན་ནོ་ཞེས་ངོ་སྤྲོད་པ་ཙས་གྱིས་ད་དུང་སྡར་མ་རྣམས་ལ་སྦྲུལ་དུ་སྣང་བ་དང་རྗེས་སུ་འབྲེལ་བའི་འཇིགས་སྐྲག་རྩ་བ་ནས་སྤང་བ་མེད་ལ། འདི་ལ་དགོངས་ནས་ཞི་བ་ལྷས།
གང་ཚེ་སྒྱུ་མའི་བུ་མོ་ལ༎
དེ་བྱེད་ཉིད་ཀྱང་ཆགས་སྐྱེས་འགྱུར༎
ཞེས་སྒྱུ་མ་མཁན་རང་གིས་སྤྲུལ་པའི་བུད་མེད་ལ་བུད་མེད་མིན་པར་ངོ་ཤེས་ཀྱང་ཆགས་པ་སྐྱེ་བ་བཞིན་དུ་རང་གིས་སྤྲུལ་བའི་སྟག་ལ་ཡང་སྟག་མིན་པར་རྟོགས་ཀྱང་འཇིགས་པ་སྐྱེ་བར་སྨྲ་དགོས།
འཁྲུལ་གཞི་ཐག་ཁྲ་དང་། འཁྲུལ་སྣང་སྦྲུལ་གཉིས་རྗེས་མེད་དུ་སོང་བ་དེ་ཡིན་གྱི་འདི་སྦྲུལ་མིན་ནོ་ཞེས་ཐག་ཁྲ་ཁོ་ཡི་མདུན་དུ་ཁྱེར་ན་སྔར་ལས་ཀྱང་འཇིཊ་སྐྲག་སྐྱེ་བ་ནི་ཐེ་ཚོམ་མེད།
དཔེར་ན་འཇའ་ཚོན་བཞིན་ཞེས་འཕངས་ཚེ་ཕ་རོལ་པོའི་བློ་ངོར་འཇའ་ཚོན་སྒྱུ་མ་ལྟ་བུ་ཤར་ལུགས་དེ་དབུ་མ་པས། སྒྱུ་མའི་སྐུ་འཆར་ལུགས་སུ་གཏན་ནས་སྒོ་མི་མཐུན་པས་འཇའ་ཚོན་མཐུན་དཔེར་བཟུང་བའི་དགོས་པ་ཅི་ཞིག་ཡོད།
ཐལ་བའི་རྩེ་མོ་ལ་དགའ་བ་ཆུང་དུ་སོང་ན་བྱིས་པའི་གནས་སྐབས་ཀྱི་བློ་ཤུགས་ཆུང་དུ་སོང་བས་དེ་བསྐྱེད་པ་ལ་འབད་རྩོལ་བསྐྱེད།
དར་མའི་གནས་སྐབས་ཀྱི་བློ་ཤུགས་ཆུང་དུ་སོང་བས། དེ་བསྐྱེད་པ་ལ་འབད་རྩོལ་བསྐྱེད།
ཚོང་དང་ཁང་ཞིང་དངུལ་སོགས་ལ་མ་དགའ་ན་རྒན་པོའི་གནས་སྐབས་ཀྱི་བློ་ཤུགས་ཆུང་དུ་སོང་བས། དེ་བསྐྱེད་པ་ལ་འབད་རྩོལ་བསྐྱེད།
ལམ་ལྔ་དང་ས་བཅུའི་རིམ་པར་འབྱེད་པའི་ལུགས་ཡིན་ན། སྦྱོར་ལམ་ཐོབ་པའི་ཚེ། ཚོགས་ལམ་ལ་འབད། ས་བརྒྱད་པ་ཐོབ་པའི་ཚེ་ས་དང་པོ་ལ་འབད།
སངས་རྒྱས་ཀྱི་ས་ཐོབ་པའི་ཚེ་ཚོགས་ལམ་ལ་འབད་ནས་སྟུག་པོ་བཀོད་པའི་པདྨའི་གདན་གཅིག་གི་སྟེང་དུ་བསྟན་པ་ཡོངས་རྫོགས་ཉམས་སུ་ལེན་དགོས་པར་སྣང་ངོ་༎
སྨྲས་པ། ཡོད་མེད་གཉིས་ལས་འདས་པའི་ཡེ་ཤེས་ནི༎
ཀླུ་སྒྲུབ་ཡབ་སྲས་དགོངས་པ་ཟབ་མོའི་གནད༎
གངས་ཅན་གསར་རྙིང་དམ་པ་གོང་མ་ཡིས༎
བཞེད་སྲོལ་གཅིག་ཏུ་དྲིལ་བའི་ལེགས་བཤད་འདི༎
ཁོ་བོའི་བླ་མའི་ཐུགས་རྗེའི་དགོངས་ཀློང་ནས༎
མཁྱེན་པའི་ཉི་མ་ཕྱོགས་སུ་འཆར་བའི་ཚེ༎
དམུས་ལོང་ལོག་རྟོག་སྙིང་ལ་གཟན་ན་ཡང་༎
མིག་ལྡན་བློ་ཡི་གེ་སར་འཛུམ་པར་གྱུར༎
ཕྱོགས་དུས་རྒྱལ་བ་ཡོངས་ཀྱི་དགོངས་པའི་བཅུད༎
ལུང་རིགས་མན་ངག་བསྲེག་བཅད་བརྡར་བའི་དབྱིག།
ཆོས་དབྱིངས་བསམ་མི་ཁྱབ་པའི་ས་ལེ་སྦྲམ༎
བདག་གི་སྙིང་ལ་འཆང་བ་སྔོན་གྱི་ལས༎
འོན་ཀྱང་འཇམ་མགོན་བླ་མའི་ཞལ་ཆབ་ཀུན༎
ཆོས་ཀྱི་འཁོར་ལོར་འཁྱིལ་བའི་ལེགས་བཤད་མཚོར༎
མ་རིག་འདམ་གྱིས་རྙོག་པའི་ཆ་མཆིས་ན༎
གཟུར་གནས་བློ་ལྡན་ཚོགས་ལ་སྙིང་ནས་བཤགས༎
འདིར་འབད་ལེགས་བཤད་ཉི་མའི་འོད་ཟེར་ནི༎
དྲན་དབང་བློ་ཡི་པདྨོར་འཆར་བའི་མོད༎
རང་བྱུང་ཡེ་ཤེས་སྦྲང་རྩིའི་ཟིལ་མངར་བཅུད༎
རྣམ་ཀུན་ཞི་བའི་ངོ་བོར་སྨིན་གྱུར་ཅིག།
ཚེ་རབས་ཀུན་ཏུ་བླ་མས་རྗེས་འཛིན་ཞིང་༎
ཆོས་ཉིད་ཟབ་མོ་སྤྲོས་པ་བྲལ་བའི་དབྱིངས༎
མ་ནོར་རང་གིས་ཚུལ་བཞིན་རྟོགས་ནས་ནི༎
རྣམ་དག་ལམ་གྱི་བགྲོད་པ་མཐར་ཕྱིན་ཤོག།
རྣམ་དཀར་སྦྱོར་བ་སྟོང་གི་རླུང་ཤུགས་ཀྱིས༎
མེད་སྣང་འཁྲུལ་བའི་རྒྱལ་ཁབ་སྟོན་ཀའི་སྤྲིན༎
ཆོས་དབྱིངས་ནམ་མཁའི་གནས་སུ་རོ་མཉམ་སྟེ༎
སྐུ་གསུམ་རྒྱལ་བའི་ཉི་མ་འཆར་བར་ཤོག།
ཅེས་པའང་ཨ་མདོ་ཡུལ་གྱི་སྔགས་རིགས་སུ་སྐུ་འཁྲུངས་པ།
ཕྱི་ནང་གསར་རྙིང་གི་ཆོས་གང་ལའང་ཆགས་ཐོགས་མེད་པ།
མཁས་ཤིང་གྲུབ་པ་བརྙེས་པ།
མ་ཧཱ་པཎྜི་ཏ་དགེ་འདུན་ཆོས་འཕེལ་གྱི་ཞལ་སྔ་ནས་དབུ་མའི་ཞལ་ཁྲིད་བཀའ་དྲིན་ཐོབ་སྐབས་ཟིན་བྲིས་ཐར་ཐོར་དུ་ཡོད་པ་ཀུན་རྗེས་སུ་སྤྱན་བསྟན་ཞུས་པར། འཕགས་པ་ཀླུ་སྒྲུབ་ཀྱི་སྐུའི་སྣང་བརྙན་སྨོན་ཚིག་དང་བཅས་གནང་ནས་ཟིན་བྲིས་ཀུན་ཕྱོགས་གཅིག་ཏུ་བསྡོམས་དགོས་ཞེས་རྗེ་རང་ཉིད་ཀྱིས་འདའ་ཁ་ཞལ་ཆེམས་སྙིང་དུ་བཅང་མུར།
རང་བྱུང་བཅུ་དྲུག་པའི་ལྕགས་ཡོས་རྒྱལ་ཟླའི་ཡར་ཚེས་བཟང་པོར་སུག་ལས་སུ་བགྱིས་པ་འདིས། རང་གཞན་གྱི་སྣང་བ་རིས་སུ་ཆད་པ་འདི་ཀུན་རིས་མེད་ཁྱབ་བདག་རྡོ་རྗེ་འཆང་གི་ཐུགས་ཀློང་དུ་གྲོལ་བའི་རྒྱུར་གྱུར་ཅིག།
སྭ་སྟི། ལྟ་ངན་དུས་ཀྱི་མུན་རུམ་སྟུག་པོའི་ཁྲོད།
ངེས་དོན་བདུན་རྩིའི་འོད་དཀར་སྤྲོ་བའི་གཉེན༎
ངོ་མཚར་ཀླུ་དབང་གཉིས་པའི་ཟླ་གཞོན་ཞིག།
དྲི་མེད་ཐུབ་བསྟན་མཁའ་ལ་དེང་འདིར་ཤར༎
ཆོས་མིག་རྡུལ་དང་བྲལ་བའི་རྣམ་དཔྱོད་ཀྱིས༎
ཆོས་ཉིད་གཏན་ལ་འབེབས་པ་རྡོ་རྗེའི་ཚིག།
སྔོན་མེད་ལེགས་པར་བཤད་པའི་ཆ་ཤས་རེས༎
སྔོན་དུས་གྲུབ་མཐའི་སྲོག་ཤིང་སློང་བར་བྱས༎
དེ་ཚུལ་མཚོན་བྱེད་ཆོས་ཀྱི་རིང་བསྲེལ་དུ༎
བསྒྲུབ་པའི་བསོད་ནམས་འདི་ལས་ཡིད་ཅན་ཀུན༎
སྲིད་ཞི་སྒྱུ་མའི་གྲོང་ཁྱེར་ལས་འདས་པའི༎
གནས་ལུགས་དབུ་མའི་བདེན་དོན་མངོན་བྱེད་ཤོག།
ཅེས་པའང་རྒྱལ་ཁམས་པ་འཇིགས་བྲལ་ཡེ་ཤེས་རྡོ་རྗེས་དང་བའི་བློས་ཆེད་དུ་བརྗོད་པ་ཛ་ཡནྟུ༎
